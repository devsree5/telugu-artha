మనం అన్నింటికీ ముందే సంసిద్ధమవుతుంటాం!
పెళ్లికి ముందు నుంచే ఏర్పాట్లు చేసుకుంటాం.
కాపురానికి ముందే ఇల్లు చూసుకుంటాం.
పిల్లలకు ముందే బడిలో సీటు సిద్ధం చేసుకుంటాం.
విరమణకు ముందే డబ్బు దాచుకుంటాం.
ఇలా అన్నింటికీ ముందు నుంచే సిద్ధమవుతుండే మనం.. జీవితంలో అత్యంత కీలక అంశమైన లైంగిక జీవనం విషయంలోనూ ఇంతే సంసిద్ధత ప్రదర్శిస్తున్నామా?
లేనే లేదంటున్నారు నిపుణులు!
శృంగారం విషయంలో మనం ప్రతి దశలోనూ వెనకబడే ఉంటున్నాం!
శృంగారాన్ని చీకటి వ్యవహారంగానే చూస్తున్నాం. చాటుమాటు తంతుగానే దాచేస్తున్నాం. అభంశుభం తెలీని పసిబిడ్డల వయసు నుంచీ ఛీచ్ఛీ అంటున్నాం. నవయవ్వన ఘడియల్లో ఇవ్వాల్సిన విజ్ఞానం ఇవ్వటం లేదు. దాంపత్యంలోనూ దాగుడుమూతలే ఆడుతున్నాం. ఇక మలివయసులో ఇదేం ముచ్చటని ఈసడించేస్తున్నాం. ప్రతి దశలోనూ మన ధోరణి అశాస్త్రీయంగానే సాగుతోంది. శాస్త్రీయమైన అవగాహనతో.. చక్కటి శృంగార జీవితాన్ని బాధ్యతాయుతంగా ఆస్వాదించేలా చెయ్యటం ఒక్కటే దీనికి సరైన విరుగుడు. అందుకే దీనికి సంబంధించిన వివరాలను సరళంగా మీ ముందుకు తెస్తోంది ఈ వారం సుఖీభవ!
మనలో చాలామంది గుండె జబ్బు వచ్చినప్పుడే గుండె గురించి ఎక్కువగా ఆలోచిస్తుంటారు. ఎముకలు విరిగినపుడే వాటి గురించి పట్టించుకుంటారు. ఏదైనా అంతేగానీ.. ఒక్క శృంగారం విషయంలో మాత్రం పరిస్థితి ఇందుకు పూర్తి భిన్నంగా ఉంటుంది. చాలామంది ప్రతి రోజూ, రోజులో ఎన్నో సార్లు దాని గురించి ఆలోచిస్తూనే ఉంటారు. ముఖ్యంగా భాగస్వామితో తన సంబంధాలు బాగానే ఉన్నాయా? సంతృప్తిగానే ఉందా? లేక పరిస్థితి ఎక్కడైనా గాడి తప్పుతోందా అన్న ఆలోచన రోజులో ఎన్నోసార్లు పలకరిస్తూనే ఉంటుంది. మన జీవితంలో శృంగారానికి ఉన్న ప్రాముఖ్యం అంతటిది. కానీ దురదృష్టవశాత్తూ మన సమాజంలో లైంగిక ఆరోగ్యానికి దక్కాల్సినంత గౌరవం, మన్నన దక్కకుండా పోతున్నాయి.
మన సంస్కృతిలో సెక్స్‌ పట్ల రకరకాల వైరుధ్య భావనలు రాజ్యమేలుతున్నాయి. శృంగారం పట్ల అందరికీ ఆసక్తి ఉంటుంది, అందరూ లైంగిక చర్యల పట్ల అనురక్తి కనబరుస్తూనే ఉంటారు. కానీ శృంగారం గురించి బయటకు మాట్లాడటానికి వచ్చేసరికి మాత్రం అంతా ‘ఛీ చ్ఛీ’ అంటుంటారు. ఇలా చీదరించుకునే వారు, ముఖం చిట్లించుకునేవారు, ఇటువంటి విరుద్ధ భావాల్లో కొట్టుమిట్టాడుతూ ఉండేవారు... ఎప్పుడూ కూడా లైంగిక జీవితంలో తాము పొందాల్సినంతటి ఆనందాన్ని పొందలేరు. భాగస్వామికీ ఇవ్వాల్సినంతటి తృప్తిని ఇవ్వలేరు.
శృంగారాన్ని అపోహల నుంచి బయటకు తీసుకువచ్చి, దీన్నొక శాస్త్రంగా అర్థం చేసుకోవటం చాలా అవసరం. శృంగార వృక్షానికి చిన్నతనం నుంచే బీజాలు పడాలి. నవయవ్వనం నుంచీ వృద్ధాప్యం వరకూ ప్రతి దశలోనూ దాన్ని ఆరోగ్యకరంగా, బాధ్యతాయుతంగా పెంచి పోషించుకుంటూ రావాలి.
పసివయసు ముచ్చట
ఆశ్చర్యకరంగా అనిపించినా.. శృంగార, సాన్నిహిత్య భావనల పట్ల మనిషికి ఆసక్తి పసితనం నుంచే మొదలవుతుంది. ఇంట్లో తల్లిదండ్రులు ఒకరినొకరు తాకటం, కౌగిలించుకోవటం వంటివన్నీ పిల్లలు బాల్యం నుంచే ఒక కంట గమనిస్తుంటారు. ఇలాంటి పిల్లల్లో ప్రేమాస్పదనమైన భావనలు సహజంగానే పుట్టుకొస్తుంటాయి. అసలు ఒకరిపై ఒకరు ఎలాంటి ప్రేమలూ ప్రదర్శించని, ఎడమొగం పెడమొగంగా ఉండే తల్లిదండ్రుల మధ్య పెరిగిన పిల్లలు.. పెద్దయ్యాక తామూ అంతే జడంగా తయారవుతుంటారు. కుటుంబంలో స్త్రీపురుషుల మధ్య సంబంధాలు ఎంతటి అన్యోన్యంగా, ఆనందంగా ఉంటాయో తెలియకుండా పెరిగే పిల్లలు.. బయటి ప్రపంచంలోకి అడుగుపెట్టినప్పుడు సరైన ఆలోచనా ధోరణి కొరవడి, ఏం చెయ్యాలో తెలియక.. పెడతోవ పట్టే ప్రమాదం ఉంటుంది. పుస్తకాలను చదివి అరకొర విషయాలను నేర్చుకోవటం, సినిమాలను చూసి అదే నిజమని భావించటం వంటివన్నీ వారిని రకరకాల సాహసాలకు పురిగొల్పుతుంటాయి.
పసిబిడ్డలు తమ శరీరంలో ఇతరత్రా భాగాలను తాకినట్లుగానే జననాంగాల మీదా చేతులు పెట్టుకోవటం సహజం. అందులో పెద్ద తప్పేమీ లేదు. కానీ దాన్ని చూస్తూనే ఇంట్లో పెద్దవాళ్లు ‘చ్ఛీ చ్ఛీ’ అంటూ చటుక్కున చెయ్యి తీసేయిస్తుంటారు. పసివయసులో ఎదురయ్యే ఇలాంటి అసాధారణ అనుభవాల ప్రభావం- పిల్లల మీద బలంగా ఉంటుంది. ఇది మున్ముందు వాళ్ల లైంగిక ధోరణులను, ఆలోచనలను ఎంతో ప్రభావితం చేస్తుందని గుర్తించాలి. అందుకని ఇలాంటి విషయాల్లో పెద్దలు అవగాహనతో మెలుగుతూ.. పిల్లలను చక్కటి ‘రేపటి’ కోసం సంసిద్ధం చెయ్యటం చాలా అవసరం.
యవ్వన ఘడియలు
యుక్తవయసులో అడుగుపెట్టే తరుణంలో పిల్లల్లో శారీరకంగా, మానసికంగా ఎన్నో మార్పులు వస్తుంటాయి. కానీ మన సమాజంలో- ఈ మార్పుల గురించి పిల్లలను ఏ రకంగానూ సన్నద్ధం చెయ్యటం లేదు. దీనివల్ల ఏదో ఒక రోజు ఉన్నట్టుండి అబ్బాయి అంగం నుంచి తెల్లటి స్రావం వస్తుంటే చూసి గాభరా పడిపోవటం, ఆడపిల్లలైతే ఉన్నట్టుండి రుతుస్రావం జరిగితే తమకేదో జరిగిపోయిందని బెంబేలెత్తిపోవటం వంటి అనుభవాలు సర్వసాధారణమవుతున్నాయి. అప్పటి వరకూ కేవలం మూత్ర విసర్జన మాత్రమే జరుగుతుండే అవయవం నుంచి తెల్లటి, చిక్కటి స్రావం వస్తుంటే ఎవరు మాత్రం కంగారుపడరు? వీటి గురించి ముందే పిల్లలను మానసికంగా కొంత సంసిద్ధులను చేస్తే ఈ గందరగోళాలుండవు. జననాంగాల వద్ద సన్నటి రోమాలు మొలుస్తుండటం, అమ్మాయిల్లో రొమ్ములు పెరగటం.. ఇలాంటివన్నీ సహజమైన మార్పులని పిల్లలకు కాస్తముందు నుంచే అవగాహన ఉండాలి. అబ్బాయిలకు ఉదయాన్నే నిద్రలేవటానికి ముందు అంగం గట్టిపడుతుండొచ్చు. ఆడపిల్లలకు తమ జననాంగాలను ముట్టుకోవాలని అనిపిస్తుండొచ్చు. ఇలాంటి మార్పులను చూసి పిల్లలు ఆశ్చర్యానికి, భయభ్రాంతులకు, లేదంటే సిగ్గుపడే పరిస్థితులు ఉండకూడదు. కాబట్టి పిల్లలు యుక్తవయసుకు దగ్గర అవుతున్న దశలోనే తల్లిదండ్రులు వారితో అనునయంగా మాట్లాడుతూ- మీ శరీరాల్లో మున్ముందు ఇలాంటి మార్పులు వచ్చే అవకాశం ఉంది, ఇవి ప్రకృతి సహజమైన మార్పులే, మనల్ని పునరుత్పత్తి, సంతానం కోసం.. సరికొత్త పాత్రల కోసం సంసిద్ధం చేసే మార్పులివి.. అని వివరిస్తే పిల్లల మనసుల్లో గందరగోళాలకు ఆస్కారం ఉండదు. అమ్మాయిలకు రుతుక్రమం గురించి, ఆ సమయంలో తీసుకోవాల్సిన జాగ్రత్తల గురించి కూడా వివరించటం చాలా అవసరం. తల్లిదండ్రులీ పని చెయ్యకపోతే.. వాళ్లు స్నేహితుల ద్వారానో, పుస్తకాలు చదివో ఏవేవో అరకొర విషయాలు తెలుసుకుని, అవే నిజమనుకొని భ్రమల్లోనూ, భయాల్లోనూ కూరుకుని తమ విలువైన సమయాన్ని వృథా చేసుకునే ప్రమాదముంది. ఇవన్నీ మున్ముందు లైంగిక ఆరోగ్యంపై తీవ్రమైన ప్రభావం చూపుతాయని గుర్తించాలి.
ఈ రెండూ పోవాలి!
‘శృంగారం అనగానే దాన్నో మురికిపనిలా చూస్తూ ‘ఛీ చ్ఛీ’ అనటం.. లేదంటే దాన్నో ‘మజా, థ్రిల్లు’ వ్యవహారంగా చూడటం.. ఈ రెండు ధోరణులూ తప్పే. ఈ రెండూ పోవాలి. ఏ నాగరీక సమాజమూ కూడా శృంగారాన్ని ఛీఛీ అనదు. దాన్ని మానవ జీవితాల్లో అత్యంత కీలకమైన అంశంగా స్వీకరిస్తుంది. అంతేకాదు, దాన్ని సామాజిక జీవితంలోనూ ముఖ్యమైన అంశంగా గుర్తిస్తుంది. మన పూర్వీకులు కూడా శృంగారాన్ని ఓ అత్యద్భుత కార్యంగా భావించారు. దాన్నో శాస్త్రంలాగా, మానవ మనుగడకు అవసరమైన గౌరవప్రదమైన విజ్ఞానంగా గుర్తించారు. కామసూత్రమే ఇందుకు తార్కాణం. ఇంతటి విశాల దృక్పథం కాస్తా కాలక్రమంలో కుచించుకుపోయి.. క్రమేపీ అపోహల్లోకీ, అర్థరహిత భావనల్లోకీ జారిపోయింది. దీంతో శృంగారమన్నది అన్యోన్యమైన ఆనందాన్నిచ్చే అంశమని కూడా చాలామంది తెలుసుకోవటం లేదు. అదేదో హడావుడిగా చీకట్లో ముగించెయ్యాలన్న తొందరపాటు ధోరణిలో కొట్టుకుపోయే వారూ ఉన్నారు. నిజమైన శృంగారం ఆరోగ్యకరమైన సంబంధ బాంధవ్యాలను ప్రోత్సహిస్తుంది!
‘మన జీవితంలో ఆకలి, నిద్ర మాదిరిగానే శృంగారం కూడా ఒక సహజాతం. సర్వ సహజ భావన. ఇదేమీ చెడ్డ విషయం కాదు. దీనికి మనం లేనిపోని పవిత్రత ఆపాదించి, నైతికపరమైన బంధనాల్లో ఇరికించటం వల్ల లైంగిక ఆరోగ్యం విషయంలో సమాజంలో లేనిపోని అపోహలు, అపనమ్మకాలు, అర్థసత్యాలు, అసత్యాలు రాజ్యమేలుతున్నాయి. అయితే సహజాతం కదా అని మనిషి ఎలాంటి నిబంధనలూ, కట్టుబాట్లూ లేకుండా ఉండే పరిస్థితి లేదు. ఎందుకంటే ఇతర జంతుజాలం లాగా మనిషి కేవలం సంతానాన్ని కనేసి, సమాజానికి వదిలేసి వెళ్లిపోయే రకం కాదు. మనుషుల విషయంలో పెంపకానికీ అత్యధిక ప్రాధాన్యం ఉంది, ఇందులో స్త్రీపురుషులు ఇరువురికీ నిర్దిష్టమైన పాత్రలున్నాయి. కాబట్టి స్త్రీపురుషుల బాధ్యతలు పడక గదితో ముగిసిపోయేవి కాదు.. తల్లిదండ్రులుగా ఆ తర్వాత కూడా వాళ్లు అంతకు మించిన బాధ్యతలను పోషించాల్సి ఉంటుంది. అందుకే మానవ సమాజానికి వచ్చేసరికి శృంగారానికి పద్ధతులు, నియమాలు పుట్టుకొచ్చాయి. వీటిని మనం కాదనలేం. అలాగని దురవగాహనల్లో కూరుకుపోలేం. శాస్త్రీయ దృక్పథంతో వీటన్నింటినీ పటాపంచలు చేసుకోకపోతే లైంగిక జీవితాన్ని ఆనందించాల్సినంతగా ఆస్వాదించలేమని చెప్పక తప్పదు. ఈ అవగాహన అన్నది పుస్తకాలతో వచ్చేది కాదు. ఇందుకు మొత్తం సామాజిక వైఖరిలోనే మార్పు రావాలి.’
బాధ్యతాయుత దాంపత్యం
శృంగారమన్నది ఏమాత్రం చీకటి వ్యవహారం కాదు. ఆబగా, ఆదరాబాదరగా కానిచ్చే పని అంతకంటే కాదు. ముఖ్యంగా పెళ్లైన తర్వాత మరింత బాధ్యతగా మెలగాల్సిన అవసరముంటుంది. సెక్స్‌ అంటే అంగాంగ సంభోగం ఒక్కటే కాదు.. భాగస్వామని అర్థం చేసుకోవటం, ఇష్టాయిష్టాలను గౌరవించటం వంటి ఎన్నో అంశాలతో ముడిపడిన వ్యవహారమన్న విస్తృతమైన అవగాహన ఉండాలి. అప్పుడే సెక్స్‌ను మరింతగా ఆస్వాదించే అవకాశముంది. నిజానికి పెళ్లైన కొత్తలో దంపతులకు అంతా కొత్తగా ఉంటుంది. అంతకు ముందు పుస్తకాల్లో చదివిన విషయాలకూ, తమకు అనుభవంలో ఎదురవుతున్న పరిణామాలకూ పొంతన ఉండకపోవచ్చు. అప్పటికే నీలి చిత్రాల వంటివి చూసిన కొందరు.. తమ జీవితం అలా లేదేంటని నిరాశలోకి జారి, జావగారిపోతుంటారు. బయటికి చెప్పకోలేక లోలోపలే మథనపడుతుంటారు. అంగ ప్రవేశానికి భాగస్వామి సహాయం అవసరమన్న విషయం కూడా చాలామందికి తెలియదు. కాబట్టి నూతన దంపతులకు ముందు నుంచే లైంగిక ఆరోగ్యంపై చక్కటి అవగాహన ఉండటం అవసరం. శృంగారమన్నది ఒక బాధ్యతాయుతమైన చర్య అన్న విషయం వారికి తెలిసి ఉండాలి. వెంటనే సంతానం కనాలా వద్దా? వద్దనుకుంటే ఎలాంటి గర్భనిరోధక సాధనాలు వాడాలి? ఈ క్రమంలో ఎలాంటి సమస్యలు తలెత్తొచ్చు? అవాంఛిత గర్భాలంటే ఏమిటి? ఇవన్నీ ముందే తెలియాలి. అలాగే అపోహల్లో కూరుకోకూడదు. ఫలానా నెలలో ఫలానా పూర్ణిమ రోజు కలిస్తే ఏదో అయిపోతుందని చెప్పటం వంటి లక్షలాది అపోహలు మన సమాజంలో రాజ్యమేలుతున్నాయి. వీటివల్ల శాస్త్రీయ దృక్పథం కొరవడుతుంది. శృంగారమన్నది బాధ్యతతో కూడిన, ఆనందదాయకమైన చర్య అన్న అవగాహన పెరగాలి. అర్థవంతమైన సంబంధాల్లోనే అన్యోన్యత, ఆప్యాయతలుంటాయన్న విషయం తెలుసుకోవాలి. శృంగారాన్ని తేలికగా తీసుకునేవాళ్లు కూడా.. బంధాలను దాటి.. బయటి మార్గాలను తొక్కుతున్నప్పుడు సురక్షిత విధానాలను, బాధ్యతలను గుర్తెరిగి ప్రవర్తించటం చాలా అవసరం.
వయసులేని వ్యవహారం
శృంగారానికి వయసేమీ ఉండదు. మనుషులు పూర్తి ముదుసలి వయసులో కూడా శృంగార భావనలను ఆస్వాదించొచ్చు. ఇది సహజం, సర్వసాధారణం కూడా. ఇందులో తప్పేమీ లేదు. పండువయసులో ఇదేమిటని సిగ్గుపడాల్సిన పని లేదు. నిజానికి ఆ వయసుకు వచ్చేసరికి ఆసక్తులు మారొచ్చు. ఒకప్పటిలా చురుకుదనం, స్తంభనలు ఉండకపోవచ్చు. శృంగారమంటే అంగాంగ సంభోగమే అని భావించటం పొరపాటు. భాగస్వామిని స్పృశించటం, హత్తుకోవటం, చివరికి చేతి మీద చేయి వేసి ప్రేమగా నిమరటం కూడా ఎంతో అనిర్వచనీయమైన శృంగార భావనను, తృప్తినీ ఇవ్వచ్చు. నూరేళ్ల వయసులోనూ తమ శృంగార జీవితం ఆనందభరితంగా ఉందని చెప్పేవాళ్లు ఎంతోమంది ఉన్నారు. కానీ కొందరు మాత్రం దీన్ని తప్పుగా భావిస్తూ, ఈ వయసులో మాకేమిటీ ఆలోచనలని వైద్యులను సంప్రదిస్తుంటారు. ఇది సహజమని, ఆరోగ్యకరమైన అంశమేనని గుర్తించాలి. కాకపోతే వృద్ధాప్యంలో చాలామంది భాగస్వామి దూరమై, నిర్వేదంలోకి జారిపోతుంటారు. ఇలాంటి వారికి డిల్డూలు, వైబ్రేటర్ల వంటి ‘సెక్స్‌ టాయ్స్‌’ ఉపయోగపడతాయి. వీటిని చీదరించుకోవాల్సిన అవసరం లేదు. వీరి గురించి నైతికమైన తీర్పులు ఇవ్వటం, వారి మీద లేనిపోని ముద్రలు వేయటం తగదు. అది వారి వైయక్తిక నిర్ణయం. ఎవరైనా సామాజికమైన, చట్టబద్ధమైన కట్టబాట్లను అతిక్రమించనంత వరకూ వారి జీవితాల్లో ప్రవేశించటం, వారిని విమర్శించటం, జోక్యం చేసుకోవటం కూడా తగదు.
ఇది ‘విద్య’ కాదు!
‘ప్రస్తుతం విద్యార్థులకు లైంగిక విద్య పేరుతో జరుగుతున్న బోధన ఎందుకూ కొరగాకుండా ఉంది. అసలు దీన్ని బోధిస్తున్న వారిలోనే చాలామందికి తగినంత శాస్త్రీయ దృక్పథం ఉండటం లేదు. వీరిలో సంకుచిత, సంప్రదాయ ధోరణులు గలవారే ఎక్కువ. ఆ పుస్తకాల్లో పిల్లలు ఎన్నడూ చూడని అండాశయాలు, వృషణాల వంటి స్త్రీపురుష జననాంగ అంతర్భాగాలవో, అండం, తోకతో తిరుగుతున్నట్టుండే శుక్ర కణం వంటి బొమ్మను చూపించి ఏదో తూతూమంత్రంగా చెప్పేశామని అనిపించటం వల్ల.. కుతూహలం ఎక్కువగా ఉండే వారి బుర్రల్లో గందరగోళం పెరుగుతోంది. లేదంటే సినిమాల్లోలా రెండు పువ్వులు దగ్గరకు రావటం, రెండు పక్షులు ముక్కులు పొడుచుకోవటం వంటివి చూపించటం వల్ల వారిలో శాస్త్రీయమైన దృక్పథం నెలకొనటం లేదు. ఆ బొమ్మలకూ, నిజజీవితంలో వాళ్లు చూసుకునే వాస్తవ శరీర భాగాలకూ మధ్య ఎక్కడా పొంతనే లేక పిల్లలు గందరగోళంలో పడిపోవటం... లేదంటే అసలు మొత్తానికే పట్టించుకోకపోవటం.. ఇలా ఏదో ఒకటి జరుగుతుంది. ఈ మొత్తం ధోరణి.. శృంగారాన్ని మరింత నిస్సారమైన అంశంగా కూడా తయారు చేస్తోంది. లైంగిక విద్య అన్నది తమ మనసుల్లో రేగుతున్న శృంగార భావనలను, ఆ మార్పులను, వాంఛలను అర్థం చేసుకునే దిశగా సహాయపడాలి. శృంగారమన్నది బంధాలను బలపరుస్తుందని, అది ప్రేమాస్పదమైనదని, అది ఆనంద దాయకమైనదని, అలాగే అది ఎంతో బాధ్యతాయుతమైనదని కూడా తెలిసేలా ఉండాలి. శృంగార చర్యల పర్యవసానం, ఆ తర్వాతి పరిణామాలు ఎలా ఉంటాయన్నది తెలుసుకుని వాళ్లు బాధ్యతగా మెలిగేందుకూ దోహదం చెయ్యాలి.’
విజ్ఞానం వెలుగులోకి!
సంతాన భారతం మనది! జనాభా వందకోట్లను దాటి చైనానూ మించిపోతున్న ప్రస్తుత తరుణంలో కూడా మనం ‘సెక్స్‌’ను చెడ్డ పదంగా, అసభ్య పదంగా భావిస్తున్నట్టు ‘నటిస్తుంటే’.. పెద్ద తప్పు చేస్తున్నట్టే లెక్క!  మానవ నాగరికత విస్తరిస్తూ.. మనిషి పురోగమిస్తున్న తొలి నాళ్లలో.. సెక్స్‌ పట్ల ఎటువంటి దాపరికాలూ లేని విశాల దృక్పథమే ఉండేది. ఒక్క మన దేశంలోనే కాదు.. ప్రపంచ నాగరికతలన్నింటిలోనూ ఇదే సానుకూల థోరణి ప్రతిఫలించింది. కానీ కాల క్రమంలో.. సెక్స్‌.. ఓ చాటుమాటు వ్యవహారంగా.. బహిరంగంగా మాట్లాడటానికి కూడా వీల్లేని చీకటి తంతుగా మారిపోయింది. ఫలితంగా సెక్స్‌ చుట్టూ ఎన్నో అపోహలు అల్లుకున్నాయి. అజ్ఞానం ఆవరించింది. అరకొర అవగాహన పెద్ద అడ్డుగోడ అయ్యింది. వీటన్నింటినీ ఛేదించటానికి శాస్త్ర రంగానికి కొన్ని దశాబ్దాలు పట్టింది. సెక్స్‌ను సశాస్త్రీయంగా అర్థం చేసుకుంటూ.. సెక్స్‌ సమస్యలకు సమర్థ చికిత్సలు అందుబాటులోకి తేవటంలో నేటి ఆధునిక వైద్యరంగం అనూహ్య పురోగతి సాధించింది. ఈ గమ్యం.. ఈ పురోగతి.. ఎంతో విజ్ఞానదాయకం! అపోహలు వీగిపోవటానికి ఇదెంతో అవసరం. అందుకే ఈ పురోగమనాన్ని సచిత్రంగా మీ ముందు ఆవిష్కరిస్తోంది నేటి సుఖీభవ!
సెక్స్‌: అత్యవసర విజ్ఞానం!  మనం ఇప్పుడు అత్యంత ప్రమాదకర పరిస్థితుల్లో ఉన్నాం.  ఒకవైపు- హెచ్‌ఐవీ/ఎయిడ్స్‌ కేసుల్లో మిగతా ప్రపంచ దేశాలను దాటిపోయాం. సెక్స్‌ పట్ల అవగాహన అట్టడుగు స్థాయిలో ఉంది. పట్టణాల్లో అక్రమ సంబంధాలు పెరుగుతున్నాయి. యుక్తవయసు కూడా రాకముందే చాలామంది లైంగిక కార్యకలాపాలకు దిగుతున్నారు. డబ్బు దండిగా చేతికి అందుతుండటంతో చిన్నవయసులోనే ఉత్సుకత పెరుగుతోంది. టీవీలు, వెబ్‌సైట్లు తేలికగా దారి తప్పిస్తున్నాయి.
మరోవైపు- ‘సెక్స్‌ సమస్య’లూ పెరుగుతున్నాయి. జీవనశైలిలో వచ్చిన మార్పులతో మధుమేహం-హైబీపీ విస్తరించిపోతూ.. వీటి ఫలితంగా సామర్థ్య సమస్యలూ అనూహ్యంగా పెరుగుతున్నాయి. మానసిక ఒత్తిడి, శారీరక శ్రమలేని జీవనశైలి ఎందరినో లైంగికంగా కుంగదీస్తోంది. పరిస్థితులు ఇలాగే ఉంటే మున్ముందు మన దేశం ‘ప్రపంచ నపుంసక కేంద్రం’గా మారుతుందన్న హెచ్చరికల్లో అతిశయమేం లేదు. సెక్స్‌ పట్ల మన వైఖరిలో మార్పు రావాల్సిన, అవగాహన పెరగాల్సిన సందర్భమిది!
సరైన లైంగిక విజ్ఞానాన్ని అందించాల్సిన ఇళ్లలో, స్కూళ్లలో, సమాజంలో.. అన్నిచోట్లా సెక్స్‌ను ఒక ‘నిషిద్ధ పదం’గా చూస్తుండటం వల్ల అనుమానాలు, అపోహలు రాజ్యమేలుతున్నాయి. వాస్తవానికి సెక్స్‌ విషయంలో ఆధునిక శాస్త్ర రంగం ఎంతో పురోగమించింది. మధ్య యుగాల నాటి చీకటి తెరల్లోంచీ, గుడ్డినమ్మకాల్లోంచీ సెక్స్‌ను బయటకు తెచ్చి.. దాన్ని సశాస్త్రీయంగా అర్థం చేసుకోవటంలో వైద్యరంగం ఎంతో అభివృద్ధి సాధించింది. ఎన్నో అపోహలు వీడిపోయాయి. ఎన్నో సెక్స్‌ సమస్యలకు ఇప్పుడు సమర్థమైన పరిష్కారాలు, చికిత్సలు కూడా అందుబాటులోకి వచ్చాయి. ఈ శాస్త్రీయమైన లైంగిక విజ్ఞానం అందరికీ అందటం.. ఇప్పటి కనీస అవసరం.
సమాజంలో సర్వత్రా ‘సెక్స్‌’ కార్యకలాపాలు సాగుతూనే ఉన్నాయి. కానీ ఏది సరైన సెక్స్‌? ఏది సురక్షిత సెక్స్‌? ఏది బాధ్యతాయుతమైన సెక్స్‌? అన్న అవగాహన మాత్రం కనీస స్థాయిలో ఉంటోంది. సెక్స్‌ గురించి తెలుసుకోవటంలో, అవగాహన పెంచుకోవటంలో ఎవరికీ అసౌకర్యం ఉండకూడదు. ‘లైంగిక విద్య’ అన్నది కేవలం ఇంట్లోనో, లేక కేవలం స్కూల్లోనో నేర్పేది కాదు. ఇది చిన్నతనం నుంచీ, అన్ని వైపుల నుంచీ అందాలి. బాధ్యతాయుతమైన లైంగిక విద్య స్కూలు కంటే ముందే.. ఇంటి దగ్గరే ఆరంభమవుతుంది. అది తప్పు ధోరణిలో సాగకూడదు. పిల్లలు జననావయవాలు ముట్టుకోవటం సహజం. వెంటనే మనం ‘ఛీఛీ, చెయ్యి తీసై’ అనకూడదు. దీనివల్ల పిల్లలు సెక్స్‌ అనేది చెడ్డపని, అపరిశుభ్రమన్న తప్పుడు నమ్మకాల్లో పెరుగుతారు. క్రమేపీ బిడియం, భయాల్లో కూరుకుంటారు. చివరికి తప్పుడు మార్గాల్లో.. తప్పు సమాచారాన్నే ఒంటబట్టించుకుంటారు. సెక్స్‌ విజ్ఞానాన్ని ఇంట్లోనూ, స్కూల్లోనూ కూడా ఆరోగ్యకరమైన ధోరణిలో అందించటం అవసరం. సెక్స్‌ ఎడ్యుకేషన్‌ పేరుతో పిల్లలకు కేవలం సైన్స్‌ బొమ్మలు చూపిస్తూ.. జబ్బుల గురించి చెబుతుంటే వాళ్లకు ఆసక్తి ఉండదు. సెక్స్‌ అనేది వాళ్ల దృష్టిలో ఆహ్లాదకరమైన, ఆనందకరమైన అంశం. దాన్ని ఆ ధోరణిలోనే.. వైజ్ఞానికంగా చెప్పాలి.
సెక్స్‌ అంటే ‘బూతు’ కాదు. సెక్స్‌ అంటే- ప్రేమ, ఆప్యాయత, సాన్నిహిత్యం, పునరుత్పత్తి, పెంపకం, అంతిమంగా కుటుంబ వ్యవహారమన్న వైఖరి ముఖ్యం. సెక్స్‌ పట్ల ప్రజల్లో లేనిపోని ఆసక్తి రేకెత్తించటం కాకుండా.. సెక్స్‌ను ఒక ఆహ్లాదకరమైన, బాధ్యతాయుతమైన కుటుంబ వ్యవహారంగా చూడటం, చూపించటం.. చాలా అవసరం!


  1994: ప్రపంచ ఆరోగ్య సంస్థ ‘లైంగిక ఆరోగ్యాన్ని’ ‘ప్రాథమిక మానవ హక్కు’గా గుర్తిస్తూ ప్రకటన చేసింది. ఇదో గొప్ప మలుపు. అంతకు ముందు సెక్స్‌ సమస్యలకు వైద్యం చేసేవాళ్లను నాటువైద్యులుగా, నకిలీ మోసగాళ్లుగా చిన్నచూపు చూస్తుండేవాళ్లు. మిగతా వైద్యులకుండే గౌరవం వీరికి దక్కేది కాదు. నిజానికి అప్పట్లో అంత విజ్ఞానం, శిక్షణ లేకపోయినా.. సెక్స్‌ సమస్యలను ముఖ్యమైన సామాజిక సమస్యగా గుర్తించి.. దానిపై ప్రత్యేక శ్రద్ధ పెట్టినందుకు వాళ్లు ఎంతోకొంత అభినందనీయులే. ప్రపంచ ఆరోగ్య సంస్థ గుర్తింపుతో ఈ పరిస్థితి మారింది.. సెక్స్‌ వైద్యం గౌరవప్రదమైన వ్యవహారంగా ప్రధాన స్రవంతిలోకి వచ్చింది!

ఆరాధన: సెక్స్‌ పట్ల ‘చిన్నచూపు’ అన్నది మొదటి నుంచీ ఉన్నది కాదు, మధ్యలో తెచ్చిపెట్టుకున్నది! ప్రాచీనకాలంలో ప్రతి మానవ నాగరికతలోనూ సెక్స్‌ పట్ల స్పష్టమైన దృక్పథం కనబడుతుంది. గ్రీకు, జపాన్‌ సంస్కృతులతో పాటు మన దేవాలయాల మీది శిల్పాలు, లింగపూజల వంటివన్నీ సెక్స్‌ పట్ల నాటి సమాజంలో ఎటువంటి భేషజాలూ, పట్టింపులు లేకపోవటాన్నే సూచిస్తాయి. అలాగే సంతాన దేవతలు, సామర్థ్య దేవతలను కొలవటం ప్రతి సమాజంలో ఉన్నదే. సెక్స్‌ను ‘బూతు’గా చూడటమన్నది తర్వాత్తర్వాతి విపరిణామం.

వలస ధోరణి: సెక్స్‌ అన్నది నలుగురిలో మాట్లాడటానికి లేని చాటుమాటు వ్యవహారంగా పరదాల వెనక్కివెళ్లింది ప్రధానంగా పంధొమ్మిదో శతాబ్దం మధ్య.. విక్టోరియన్‌ (బ్రిటీషు పాలనా) కాలంలో! ఈ ప్రపంచ వ్యాప్త ధోరణి.. ప్రత్యక్షంగా బ్రిటీషు పాలనలో ఉన్న మన దేశాన్ని మరింతగా ప్రభావితం చేసింది. అప్పటికే ఒకవైపు ‘కామసూత్ర’ వంటి సానుకూల వాతావరణం, మరోవైపు సంకుచిత సంప్రదాయాల మధ్య నలుగుతున్న మన సమాజం... ఈ బ్రిటీషు పాలనా కాలంలో పూర్తి గందరగోళంలో పడిపోయింది. సెక్స్‌ పట్ల దాపరికాలు, ద్వంద్వనీతి, లేనిపోని దురభిప్రాయాలన్నీ మొదలయ్యాయి. నేటికీ కొన సాగుతున్న అవగాహనా రాహిత్యానికి బీజాలు ఈ కాలంలో పడ్డవే!
  అనాది బాధే: పటుత్వాన్ని ‘పురుషత్వం’గా, గొప్ప ‘సామర్ధ్యం’గా చూసే ధోరణి కొనసాగుతూనే ఉన్నా.. మరోవైపు నపుంసకత్వం, సామర్ధ్య రాహిత్యమన్నది ఆది నుంచీ ఉంది. కానీ దాన్ని అర్థం చేసుకుని, సమస్య నుంచి బయటపడేందుకు సహకరించే శాస్త్రీయ వైద్యమే లేదు. ఫలితంగా నాటు డాక్టర్లు, వాజీకరణాల్లాంటివే నాడు ఆధారమయ్యాయి. పాశ్చాత్య దేశాల్లో ఖడ్గమృగం కొమ్ములూ, మన ప్రాంతాల్లో వూరపిచ్చుక లేహ్యాల్లాంటివి లేనిపోని ప్రచారంలోకి వచ్చాయి. శాస్త్రీయమైన అవగాహన కొరవడటంతో.. హస్తప్రయోగం, వీర్యం వంటి విషయాల్లో బోలెడు ‘అపోహలు’ పెరిగాయి. ‘నరాల బలహీనత’ వంటి అర్థరహిత భావనలూ ప్రచారంలోకి వచ్చాయి.
అంతుబట్టని లోకం: 60-70లలో ‘మాస్టర్స్‌ అండ్‌ జాన్సన్‌’ సెక్స్‌ను ప్రముఖంగా రంగం మీదికి తెస్తూ.. తొంభైశాతం సెక్స్‌ సమస్యలు మానసికమైనవేనని సిద్ధాంతీకరించారు గానీ చాలా విషయాలు ఎంతకీ అంతుబట్టలేదు. సైకాలజీ సిద్ధాంతాలతో, కలల విశ్లేషణలతో చాలామందికి సమస్యలు నయం కాలేదు. సమస్యకు మూలం ఏమిటో, అసలు స్తంభన ఎలా వస్తుందో, దాన్లో ఏయే లోపాలు రావచ్చో అవగాహన కొరవడటం వల్ల తలెత్తిన సమస్య ఇది!
  మనసు మర్మం: విఖ్యాత మనస్తత్వవేత్త సిగ్మండ్‌ ఫ్రాయిడ్‌ సూత్రీకరణలకు వక్రవిశ్లేషణలు చెయ్యటం కూడా గందరగోళానికి దారితీసింది. మానవ ధర్మాలు, ప్రవర్తనలన్నీ అంతర్లీనంగా ‘సెక్స్‌’తో ముడిపడి ఉంటాయన్న ఫ్రాయిడ్‌ సిద్ధాంతానికి దురర్ధాలు తీసి.. సెక్స్‌ విషయంలో మనసే ప్రధానమని, సెక్స్‌ సమస్యలన్నీ మానసికమైనవేనన్న భావన ప్రచారంలోకి తెచ్చారు. ఇదో చారిత్రక తప్పిదం. సాధారణంగా ఏ వైద్య విభాగమైనా ముందు అవయవ నిర్మాణం, పనితీరులను అర్థం చేసుకుని.. వాటిలో తలెత్తే లోపాలకు చికిత్సా మార్గాలను అన్వేషిస్తుంది. దురదృష్టవశాత్తూ ఒక్క ‘సెక్సువల్‌ మెడిసిన్‌’ విషయంలో మాత్రం శరీర నిర్మాణంపై అవగాహన కంటే ముందే ‘సైకాలజీ’ సిద్ధమైంది. మనసులో సెక్స్‌ ఆలోచనలుంటే చాలు.. అంగం అదే స్తంభిస్తుందన్న భావనలో ఉండిపోయారు.
కొత్త కదలిక: సెక్స్‌ సమస్యల్లో సగానికి సగం.. అంగస్తంభనలకు సంబంధించినవే. ఆ రోజుల్లో పురుషాధిక్యతతో.. తమలో లోపం ఉందని పురుషులు అంగీకరించే పరిస్థితి లేకపోవటంతో.. లోపం ఎవరిదైనా స్త్రీలనే నిందించటం, వారి మీద ‘గొడ్రాళ్ల’నీ, ‘ఫ్రిజిడ్‌’లనీ ముద్ర వెయ్యటం కొనసాగింది. కానీ 80లలో స్త్రీస్వేచ్ఛా ఉద్యమాలు పెల్లుబికాయి. స్త్రీలు మౌనాన్ని ఛేదించుకుని బయటకొచ్చి నిలదీయటం ఆరంభించటంతో.. దీనిపై వైద్యపరంగా లోతైన, కచ్చితమైన పరిశోధనలు అనివార్యమయ్యాయి.
శరీర విజ్ఞానం : 1982: ఫ్రెంచ్‌ వాస్క్యులర్‌ సర్జన్‌ రోనల్డ్‌ విరాగ్‌ తొట్టతొలిగా పురుషాంగంలోకి ఓ మందును ఎక్కించి, కృత్రిమంగా తన క్లినిక్‌లో ఒకరికి స్తంభన తెప్పించాడు. దీంతో పురుషాంగ నిర్మాణం, పనితీరుపై అధ్యయనాలకు ఆస్కారం ఏర్పడింది. అంగం ఎలా స్తంభిస్తుంది, దానిలో ధమనులు, సిరలు, నాడుల పాత్ర ఏమిటో అర్థం చేసుకోవటం ఆరంభమైంది. స్తంభన లోపాలన్నీ మానసికమైనవేనన్న ధోరణి తొలగిపోయి.. కొత్త అవగాహన, ఆలోచనలు మొదలయ్యాయి. శారీరక కారణాలేవీ లేవని తేల్చుకున్నప్పుడే మానసిక చికిత్సలను ఆశ్రయించాలన్న అవగాహన పెంచిన విరాగ్‌.. ‘ఫాదర్‌ ఆఫ్‌ మోడర్న్‌ ఆండ్రాలజీ’ అయ్యాడు! 1988లో తొలి ఆండ్రాలజీ పాఠ్యపుస్తకం వెలువడింది.
  జీవ సహజం: ఆశ్చర్యకరంగా.. మానవ లైంగిక ప్రవృత్తి ఏ రకంగానూ జంతువుల కంటే భిన్నమైనది కాదనీ, అప్పటి వరకూ నమ్ముతున్న మానసిక, భావోద్వేగ సిద్ధాంతాలన్నీ పూర్తి వాస్తవాలు కావనీ వెల్లడైంది. సెక్స్‌ అన్నది ప్రాథమికంగా శారీరక జీవ ప్రక్రియ, మానసికాంశాలన్నీ దీనికి సహకరించేవన్న భావన బలపడింది. లైంగిక సమస్యలన్నీ మానసికమైనవేనన్న ధోరణి తప్పని తేలింది.
కొత్త విప్లవం : సెక్సువల్‌ మెడిసిన్‌లో కొత్త విప్లవం ఆరంభమైంది. రకరకాల పరికరాలు, పరీక్షలు, చికిత్సా విధానాలు అందుబాటులోకి రావటం ఆరంభమైంది. అంగస్తంభన సమస్య ఉందో లేదో, ఉంటే ఏ స్థాయిలో ఉందో కచ్చితంగా చెప్పే రిజిస్కాన్‌, పురుషాంగంలోకి రక్త ప్రసారం ఏ తీరులో ఉందో చెప్పే ‘పీనైల్‌ డాప్లర్‌’ పరీక్ష, రకరకాల సమస్యలను సరిదిద్దే మైక్రోసర్జరీ, మైక్రోసూచర్స్‌, వాక్యూమ్‌ డివైస్‌లు, కృత్రిమంగా అమర్చే ‘పీనైల్‌ ప్రోస్థెసిస్‌’ వంటివన్నీ అందుబాటులోకి వచ్చాయి.
నిషిద్ధపదం కాదు : సెక్స్‌ పట్ల చక్కటి అవగాహన కోసం పిల్లల నుంచి వృద్ధుల వరకూ అంతా హాయిగా చదువుకునేందుకు వీలుగా ఇటీవలే ‘సెక్స్‌ ఈజ్‌ నాట్‌ ఎ ఫోర్‌ లెటర్‌ వర్డ్‌’ పుస్తకం రాశారు డా॥ సుధాకర్‌ కృష్ణమూర్తి. లైంగిక విజ్ఞానాన్ని అసభ్యతకు తావులేని సరదా శైలిలో రంగరించి చెప్పటం ఈ రచన ప్రత్యేకత.
1998: వయాగ్రా ఆవిష్కారం..  సెక్స్‌ వైద్యరంగంలో పెను సంచలనం! ఎందుకంటే పురుషుల్లో చాలా భాగం పూర్తి నపుంసకులూ ఉండరు, పూర్తి సామర్థ్యం ఉన్నవాళ్లూ ఉండరు. ఎంతోమందికి అంగస్తంభనలో పాక్షికంగా సమస్యలుంటున్నట్టు అధ్యయనాలు చెబుతున్నాయి. ఈ రకం పురుష లోపానికి.. ప్రత్యేకమైన ఔషధంగా వయాగ్రా రంగం మీదికి వచ్చింది.
  అడ్డుగోడలు
* మధుమేహం, హైబీపీ
* ఒత్తిడి, డిప్రెషన్‌
* శారీరక శ్రమ లేకపోవటం
* భాగస్వామితో సత్సంబంధాలు కొరవడటం
మేలు చిట్టా
సంతానం ఒక్కటే కాదు.. చక్కటి సెక్స్‌తో ఎంత మేలు జరుగుతుందో చాలా అధ్యయనాలు వెలుగులోకి తెచ్చాయి.
శృంగారంతో..
* ఇద్దరిలోనూ చక్కటి ఆరోగ్య భావన
పెరిగే ఆయుఃప్రమాణం
* తగ్గే బరువు, గుండెపోటు, పక్షవాతం ముప్పు
* తగ్గే డిప్రెషన్‌. చక్కటి నిద్ర అదనపు లాభం.
* అందంగా నిగారించే చర్మం
అందరికీ లాభం:  ప్రజల లైంగిక ఆరోగ్యం చక్కగా ఉండటమన్నది కేవలం వాళ్లకే కాదు.. వాళ్లు పని చేస్తున్న కంపెనీలకూ, ప్రభుత్వాలకూ, సమాజానికి కూడా అవసరం. లైంగిక ఆరోగ్యమన్నది వాళ్ల ఉత్పాదకతతో ముడిపడిన అంశమని స్పష్టంగా తేలింది. లైంగికంగా ఆరోగ్యంగా లేకపోతే.. రోజంతా ఆఫీసులోనే కూర్చున్నా వాళ్ల మనసుల్లో ఏదో బాధ పీడిస్తుంటుంది. ఇది వాళ్ల పనితీరును, ఉత్పాదకతను ప్రభావితం చేస్తుంది.
చక్కటి లైంగిక ఆరోగ్యానికి కావాల్సింది.. పెద్దపెద్ద రొమ్ములు, పొడవాటి అంగాల కోసం ఆరాటం కాదు.. అపోహల్లేని.. చక్కటి అవగాహనతో కూడిన ఆనందకరమైన, ఆరోగ్యకరమైన సెక్స్‌ జీవితం! అది ముఖ్యం!!
సజావుగా సాగిపోతున్న దాంపత్య నావలో ఏదో దిగులు!  పరిస్థితి ఒకప్పటిలా లేదు. ఎక్కడో ఏదో తేడా వస్తోంది. కలిసి నడిచిన దారిలో.. ఒకప్పుడు మనసంతా ఆవరించిన అనురాగ భావోద్వేగాల్లో ఏదో కొరత. ఉద్దీపనలన్నీ చప్పబడిపోయి.. ఏదో నిరాసక్తత! శృంగారమంటేనే ఆసక్తి లేదు! లేకపోతే పోనీ... దూరంగా ఎక్కడో ఏదో తుఫాను లక్షణాలు! భాగస్వామి మనసులో ఏం కల్లోలం రేగుతోందో! జీవితం ఎందుకిలా.. పచ్చదనం కోల్పోయిన పచ్చిక బయలులా తయారవుతోంది? ఇది దేనికి దారి తీస్తుంది? తల్చుకుంటేనే మనసంతా దిగులు! శృంగారం పట్ల ఆసక్తి తగ్గిపోవటం.. లైంగిక వాంఛలు సన్నగిల్లిపోవటమన్నది ప్రతి జంటా ఎప్పుడో సమయంలో ఎదుర్కొనే పరిస్థితే. అయితే దీని గురించి నిజంగానే దిగులు పెట్టుకోవాల్సిన అవసరం ఉందా? ఉన్నట్టుండి ఏమిటీ ఎదురుగాలి? దీన్ని తట్టుకుని.. తెర చాపను సర్దుకుని.. నావను మళ్లీ గాడిలో పెట్టేదెలా? అవగాహన పెంచుకోవటం ఒక్కటే దీనికి సరైన మార్గం. అందుకే దీనికి సంబంధించిన సమగ్ర వివరాలను మీ ముందుకు తెస్తోంది  సుఖీభవ!
మనిషికి.. ఆ మాటకొస్తే అసలు ఏ జీవికైనా తన ‘మనుగడ’ను కాపాడుకోవటమే తొట్టతొలి ప్రాధాన్యం! జీవితాన్ని కాపాడుకోవటమే తొలి సహజాతం. దాని తర్వాత అత్యంత బలమైన సహజాతం ఏదని అడిగితే వచ్చే సమాధానం మాత్రం ఒక్కటే.. శృంగారం!   ఈ విషయంలో చిన్నపాటి తేడాలుండొచ్చు. ఎందుకంటే పురుషుల్లో  మనుగడ తర్వాత లైంగిక అనుభవానిదే రెండో స్థానం కాగా... స్త్రీలలో మాత్రం తమ మనుగడ, తమ పిల్లల సంరక్షణ, ఆ తర్వాత.. మూడో స్థానాన్ని ఆక్రమిస్తుంది శృంగారం! మొత్తమ్మీద స్త్రీపురుషులు ఇరువురిలోనూ మనుగడలను కాపాడుకోవటం తర్వాత అత్యంత బలీయమైన సహజాతంగా నిలిచేది లైంగికానుభవమే! అందుకే మనిషి విషయంలో ఆకలి తీరటానికి ఎంత ప్రాధాన్యం ఉందో లైంగిక తృప్తికీ దాదాపుగా అంతే ప్రాధాన్యం ఉంటుంది. ఇది సహజాతం కాబట్టి శృంగారాన్ని, సంభోగాన్ని, దాంపత్య జీవితాన్ని కేవలం పునరుత్పత్తికి సంబంధించిన వ్యవహారంగానే చూడలేం. ఇది జీవితంలోని తృప్తికీ, గాఢమైన అనుభూతికీ, మరెన్నో భావోద్వేగాలకూ కీలకమైన కేంద్రంగా నిలుస్తుంది.
లైంగిక వాంఛ అన్నది ప్రతి మనిషిలోనూ అత్యంత సహజంగా మోసులెత్తే భావన. ఇది సజావుగా ఉన్నంత కాలం దాంపత్య బంధం బాగానే సాగుతుంటుందిగానీ ఈ వాంఛలు తగ్గిపోతే మాత్రం పరిస్థితి ఇబ్బందికరంగా తయారవుతుంది. భాగస్వాములిద్దరిలో ఏ ఒక్కరికి లైంగికపరమైన ఆసక్తులు సన్నగిల్లినా మొత్తం అన్యోన్య బంధమే అయోమయంగా తయారయ్యే ప్రమాదం ఉంది.
నిజానికి వాంఛలు తగ్గిపోవటమన్నది మరీ అరుదేం కాదు, అంత అసహజమూ కాదు. పురుషుల్లో ప్రతి ఐదుగురిలో ఒకరు జీవితంలో ఎప్పుడో ఒకసారి దీన్ని ఎదుర్కొంటుండగా స్త్రీల విషయానికి వచ్చేసరికి ఇది మరి కాస్త ఎక్కువగానే కనబడుతోంది. పురుషుల్లో 15-16% మంది దీన్ని ఎప్పుడో ఒకసారి ఎదుర్కొంటారనీ, అదే స్త్రీలలో ఇది 33% వరకూ కనబడుతోందని కొన్ని అంచనాలు చెబుతున్నాయి. అయితే వాంఛలుతగ్గిపోయినప్పుడు స్త్రీలకంటే కూడా పురుషులే ఎక్కువగా ఆందోళనకు లోనవుతుంటారు. తమ ‘పురుషత్వానికి’ ఎక్కడ భంగం వాటిల్లుతుందోనన్న ఆందోళన, సామర్థ్యం తగ్గిపోతుందేమోనన్న భయం వంటివన్నీ వారిని మరింతగా కలవరపెడుతుంటాయి. అయితే పైకి చెప్పుకోలేకపోయినా ఏ ఒక్కరిలో తలెత్తినా ఇది ఇద్దరినీ ఇబ్బందిపెట్టే సమస్యే. ఈ నేపథ్యంలో అసలు వాంఛలకు మూలం ఎక్కడ? ఇవెందుకు తగ్గుతాయన్నది తెలుసుకోవటం చాలా అవసరం.
ఒకప్పుడు లైంగిక వాంఛలు సహజంగా, బలంగా ఉండి... కాలక్రమంలో అవి తగ్గిపోవటాన్ని ‘లాస్‌ ఆఫ్‌ లిబిడో’ అంటారు. లైంగిక వాంఛలకు స్త్రీపురుషులు ఇరువురిలోనూ కూడా ‘టెస్టోస్టిరాన్‌’ అనే హార్మోనే మూలం. కావటానికి ఇది పురుష హార్మోన్‌, పురుషుల్లో ఎక్కువగా ఉంటుందిగానీ.. స్త్రీలలో కూడా వాంఛలకు ఇదే కారణం, ఇది వారిలో కొద్దిమొత్తంలోనే ఉంటుంది. స్త్రీలలో వాంఛలన్నవి కేవలం లైంగిక అనుభవం కోసమే కాదు.. వారిలో సంతాన కాంక్ష కూడా బలంగా ఉండి, అది కూడా కీలక పాత్ర పోషిస్తుంటుంది. అందుకే లైంగిక పరమైన ఆసక్తులు లేకపోయినా కూడా కేవలం సంతానాసక్తితోనే సంభోగంలో పాల్గొనే మహిళలు కూడా ఉంటారు.
సాధారణంగా లైంగిక వాంఛలు తగ్గిపోవటమన్నది ఉన్నట్టుండి ఒక్కసారిగా జరగకపోవచ్చు. ఎక్కడో కొద్దిగా తేడాగా అనిపిస్తున్నది కాస్తా క్రమేపీ పెరిగి, పూర్తిగా ఏమీ చెయ్యలేని స్థితిలోకి దారితియ్యచ్చు. చాలామంది అప్పటి వరకూ జీవితంలో దాన్నో దశగానే భావించి వదిలేస్తుంటారుగానీ అది పూర్తి సమస్యగా తయారైనప్పుడు, లేదా దాంపత్య బంధానికి కూడా విఘాతంగా తయారైనప్పుడు, భాగస్వామిని ఇబ్బందిపెడుతున్నానన్న బెరుకుదనం మొదలైనప్పుడు.. మేల్కొంటారు. ఇది ఇద్దరినీ ఇబ్బందిపెట్టే అంశమన్నది మర్చిపోకూడదు. ఉదాహరణకు పురుషుడికి వాంఛలు తగ్గిపోతే.. అలా ఎందుకు జరిగిందో భాగస్వామికి అర్థం కాకపోవచ్చు. దాంతో స్త్రీలందరిలాగే ఆమె కూడా ‘నేను తనకు సరైన సుఖం ఇవ్వలేకపోతున్నానా? లేక నాలో ఆకర్షణ తగ్గిందా?’ ఇలా పరిపరి విధాలుగా ఆలోచించటం మొదలుపెట్టొచ్చు. అందుకే ఇటువంటి విషయాల్లో అరమరికలు లేకుండా మాట్లాడుకోవటం, అవసరమైతే వైద్యుల సహాయం తీసుకోవటం మంచిది.
 కారణాలు అనేకం!
శృంగారమనేది ప్రధానంగా తృప్తినీ, ఆనందాన్నిచ్చే అనుభూతి కాబట్టి దానికి అడ్డుగా నిలిచే ఎలాంటి అంశమైనా అంతిమంగా వాంఛలను ప్రభావితం చేస్తుంది. అందుకే వాంఛలు తగ్గిపోవటానికి మానసిక స్థితి మూలకారణం కావచ్చు. భాగస్వాముల మధ్య సమస్యల వల్ల తగ్గిపోవచ్చు. వ్యక్తిగత సమస్యలు, శారీరక సమస్యలు, హార్మోన్‌ లోపాల వంటి వ్యాధుల వంటివన్నీ ప్రభావితం చెయ్యొచ్చు. వీటికి తోడు జననాంగ లోపాలు, స్త్రీల పొత్తికడుపులో నొప్పి వంటివీ వాంఛలను ప్రభావితం చేస్తాయి.
సంబంధంలో సమస్యలు
హస్తప్రయోగం వంటి వ్యక్తిగత తృప్తి మార్గాలు తప్పించి.. ఒక వ్యక్తి లైంగిక వాంఛలన్నవి చాలా వరకూ రెండో వ్యక్తి భాగస్వామ్యం, స్పందనల మీద, శృంగారం పట్ల రెండో వ్యక్తి చూపిస్తున్న శ్రద్ధాసక్తుల మీద కూడా ఆధారపడి ఉంటాయి.
మానసిక సమస్యలు
లైంగిక వాంఛలు బాగుండాలంటే ముందుగా మనిషి మానసిక స్థితి స్థిమితంగా, హాయిగా ఉండాలి. శృంగారమన్నది కీలకమైన సహజాతమేగానీ.. మిగతా సమస్యల్లో ఏవి పెద్దవైనా ఇది ప్రాధాన్యతను కోల్పోతుంటుంది. మళ్లీ అవి నివృత్తి అయ్యే వరకూ ఇది ప్రాధాన్యాన్ని పుంజుకోదు. ఉదాహరణకు ఎవరికైనా గాయపడితే.. దాన్నుంచి పూర్తిగా కోలుకున్న తర్వాతగానీ వాళ్లు తిరిగి లైంగిక జీవితాన్ని పునరుద్ధరించుకోలేకపోవచ్చు. జీవితంలో అన్నీ బాగుంటే సాధారణంగా శృంగారానికి అధిక ప్రాధాన్యం లభిస్తుంటుంది. శారీరకంగా చక్కటి దారుఢ్యం ఉండటం, స్థిరమైన జీవితం, చింతలేకుండా చేతినిండా డబ్బుండటం వంటివీ వాంఛలను ప్రభావితం చెయ్యొచ్చు. కాబట్టి వాంఛలన్నవి జీవన పరిస్థితుల మీదా ఆధారపడి ఉంటాయని విస్మరించకూడదు.
ఆసక్తిని హరించే ఒత్తిడి, ఆందోళన
ఒత్తిడి, ఆందోళన అన్నవి నిజానికి జీవితాన్నే ఇబ్బందుల్లో పడేసే సమస్యలు. కాబట్టి వాటి ప్రభావం కచ్చితంగా లైంగిక వాంఛల మీద ఉంటుంది. కొన్నిసార్లు కేవలం ఉద్యోగం పోతుందన్న భయంతోనే వాంఛలు తగ్గిపోవచ్చు. ఉదాహరణకు తమ కంపెనీలో ఉద్యోగులను తీసేస్తున్నారనుకుందాం.. త్వరలో తన వంతూ వస్తుందేమోనన్న భయం ఒక్కటి చాలు, వాంఛలు తగ్గిపోవటానికి! ఆఫీసులో ఆ వార్త విన్న వ్యక్తి ఇంటికి వెళ్లి ఎంతో సహజంగా లైంగిక అనుభవం కోసం ఆశిస్తాడని భావించలేం. కాకపోతే తనలో ఉన్న భయాల వల్లే తనకు వాంఛలు కలగటం లేదనీ, ఈ రెంటికీ సంబంధం ఉందని అతను గుర్తించలేకపోవచ్చు. అందుకే మనఃస్థితిని అంచనా వేయటమూ కీలకమే.
వూబకాయం
లైంగిక వాంఛలకు కారణమయ్యే పురుష హార్మోన్‌ వూబకాయుల్లో నిర్వీర్యమైపోతుంటుంది. రెండోది- ఇబ్బందిగా కనబడే వూబకాయం వల్ల వీరిలో ఆత్మవిశ్వాసం కొరవడొచ్చు, భాగస్వామిలో వాంఛలు, ప్రేరణలు లేకుండా పోవచ్చు. దీంతో వీళ్లు లైంగిక క్రియలో సమర్థంగా పాల్గొనలేకపోవచ్చు. దానర్థం వీరు సంభోగంలో సమర్థంగా ఉండలేరని, లావుగా ఉండే వారికి సెక్సు సామర్థ్యం తక్కువనీ కాదు. బరువు ఎక్కువగా ఉండటం, చూడటానికి ఆకర్షణీయంగా లేకపోవటం వంటి సమస్యలు వీరిలో ఎక్కువ. తీవ్రమైన వూబకాయుల్లో మాత్రం టెస్టోస్టిరాన్‌ స్థాయులు బాగా తగ్గుతాయి, వాస్తవానికి వీరిలో పురుష హార్మోన్లు స్త్రీహార్మోన్లుగా విడిపోతాయి. దీనివల్ల సహజంగానే వాంఛలు తగ్గుతాయి.
ఉండదు.. వయసు ప్రభావం
చక్కటి ఆరోగ్యంతో ఉండి, భాగస్వాములు అందుబాటులో ఉన్నవారు.. తమ వయసుకు తగ్గట్టుగా జీవితాంతం లైంగిక సంబంధాలను కొనసాగించగలుగుతారు. 85 ఏళ్ల వ్యక్తి.. తన భార్యతో సన్నిహితంగా పడుకుంటేనే తృప్తిని పొందచ్చు. అదే అదే వ్యక్తి 18 ఏళ్ల వయసులో రోజూ సంభోగంలో పాల్గొని ఉండొచ్చు. కాబట్టి వయసుతో పాటు లైంగిక తృప్తి కోసం ఆశ్రయించే మార్గాలు, ఆ పద్ధతులు, వాటిని వ్యక్తీకరించే తీరు మారిపోవచ్చు. సాన్నిహిత్యాన్ని ఆశించటమన్నది అన్ని వయసుల్లోనూ ఉంటుంది, వాంఛల్లో మాత్రం మార్పేమీ ఉండకపోవచ్చు.
మార్గం ఏమిటి?
ఏ వయసులోనైనా వాంఛలు తగ్గుతున్నట్టనిపిస్తే వైద్యులను సంప్రదించటం మంచిది. సమస్యకు మూలాలెక్కడన్నది గ్రహించేందుకు వైద్యులు ప్రయత్నిస్తారు. అవసరాన్ని బట్టి కొన్ని పరీక్షలు చేయిస్తారు. వాంఛలు ఎందుకు తగ్గాయన్నది గుర్తించటమే కీలకం. దీనికోసం లైంగిక వైద్యంలో రకరకాల ప్రశ్నావళిలు ఉంటాయి. స్పష్టమైన కారణం కనబడుతుంటే దాన్ని నిర్ధారించటం, చికిత్స చెయ్యటం తేలిక. నిజంగానే సమస్య ఉందా? లేక అనవసరంగా ఆందోళనకు గురవుతున్నారా? వంటి సున్నితమైన అంశాలను పట్టుకోవాల్సి వచ్చినప్పుడు ఇవి కీలకంగా మారతాయి. అలాగే వైద్యుల వద్దకు వచ్చేవారందరి పరిస్థితీ ఒకేలా ఉండదు. ఉదాహరణకు ఒకరి భాగస్వామి తరచూ సంభోగాన్ని కోరుకోవచ్చు.. మరొకరి భాగస్వామి ఎప్పుడో ఒకసారిగానీ కోరుకోకకపోవచ్చు. ఇటువంటి సందర్భాల్లో వారి సామర్ధ్యం ఒకేలా ఉన్నా.. ఒకరు తన వైపు నుంచి ఏదో లోపం ఉందనుకోవచ్చు.. రెండోవ్యక్తి తన విషయంలో అంతా బాగానే ఉందనుకుంటూ ఉండొచ్చు. కాబట్టి ఇటువంటి సమస్యలను సందర్భానుసారం కూడా అర్థం చేసుకోవాల్సి ఉంటుంది. అందుకే వైద్యులు అవసరాన్నిబట్టి భాగస్వామితో కూడా మాట్లాడతారు. చాలామంది వైద్యుల సహాయం కోసం వచ్చేది తమకు తృప్తి లేదని కాదు.. భాగస్వామిని తృప్తి పరచలేకపోతున్నాననే! ఇలాంటివారికి కౌన్సెలింగ్‌ కూడా ఎంతగానో ఉపయోగపడుతుంది. ఇతరత్రా శారీరక సమస్యలుంటే సమస్యను బట్టి వైద్యులు వారికి చికిత్స, మందులు సిఫార్సు చేస్తారు.
వాంఛలపై నీళ్లుజల్లేవి
* భాగస్వామి సమస్యలు * ఒత్తిడి, ఆందోళన, కుంగుబాటు * శారీరక బాధలు * మద్యం, పొగ * నిద్రలేమి
* బీపీ, డిప్రెషన్‌, గర్భనిరోధం వంటి వాటికి వాడే కొన్ని రకాల మందులు * ఆకర్షించలేమోనన్న భావనతో ఆత్మవిశ్వాసం కొరవడటం * వూబకాయం * స్తంభన సమస్యలు
* హార్మోన్‌ సమస్యలు
ఎప్పుడు తగ్గినట్టు?
లైంగిక వాంఛలు బాగున్నాయా? తగ్గాయా? అన్నది చెప్పేందుకు ప్రత్యేక కొలమానమేం లేదు. కొందరు రెండు, మూడు నెలలకోసారి సంభోగంలో పాల్గొన్నా సంతోషంగానే ఉంటారు. మనలాంటి దేశాల్లో భాగస్వాములిద్దరూ దశాబ్దాల తరబడి కలిసే ఉంటారు. ఈ సుదీర్ఘమైన దాంపత్య జీవితాన్ని గమనిస్తే కొత్తలో ఉన్నంతటి లైంగిక వాంఛలు, ఆ గాఢత తర్వాత ఉండకపోవచ్చు, ఉండదు కూడా! పెళ్లైనకొత్తలో తరచుదనం ఎక్కువగా ఉంటుంది. అదే వృద్ధాప్యానికి వచ్చేసరికి కలిసిమెలిసి పడుకోవటమే గొప్ప శృంగారానుభవాన్నీ ఇవ్వొచ్చు. కాబట్టి జీవితంలో దశలను బట్టే లైంగిక వాంఛలకుండే ప్రాధాన్యం, పాత్ర మారిపోతుంటాయని గుర్తించాలి. మొత్తానికి ఇటీవలి వరకూ వాంఛలు ఒక తీరులో ఉండి, ఆ తర్వాత తగ్గిపోతుంటే మాత్రం దాన్ని గురించి ఆలోచించటం అవసరం.
అంతా హార్మోన్లే కాదు!
వాంఛలకు స్త్రీపురుషులు ఇరువురిలోనూ టెస్టోస్టిరాన్‌ అనే హార్మోనే మూలంగానీ.. వాంఛలను కేవలం దాంతోనే ముడిపెట్టి చూడలేం. ఈ హార్మోన్‌ స్థాయులు దండిగానే ఉన్నా కూడా సరైన భాగస్వామి లేని కారణంగా కొందరికి వాంఛలు వీగిపోవచ్చు. టెస్టోస్టిరాన్‌ లేకపోతే సంభోగంలో పాల్గొనలేని మాట వాస్తవమేగానీ కేవలం టెస్టోస్టిరాన్‌ ఒక్కటే సరిపోదు, దానికి ఇతరత్రా అంశాలూ దోహదం చేస్తాయి. కాబట్టి వాంఛల విషయంలో వ్యక్తిగత, సామాజిక, అనురాగ బాంధవ్య అంశాలనూ పరిగణనలోకి తీసుకోవాల్సి ఉంటుంది.
ప్రపంచం కొత్త పండుగ చేసుకుంటోంది!
మనిషిని కేవలం ఓ మాంసం ముద్దలా కాకుండా... మనసూ-శరీరాల అద్భుత సంగమంగా చూసే అపూర్వమైన పండుగ ఇది! సనాతన భారతీయ యోగ సంప్రదాయానికి అగ్ర పీఠం వేస్తూ.. నేటి ప్రపంచం చేసుకుంటున్న సంపూర్ణ స్వస్థత పండుగ ఇది!
పొత్తిళ్ల నుంచే ఒత్తిళ్లలో.. ఉంగాఉంగాల నుంచే వూబకాయాల్లో చిక్కుకుపోయి.. రోగాల పుట్టలా మారిపోతున్న నేటి ప్రపంచానికి అత్యవసరమైన పండుగ ఇది!
రుషి ప్రోక్తంగా ఐదు సహస్రాబ్దాలకు పైగా భారతీయ జీవన విధానంలో అంతర్వాహినిగా ప్రవహిస్తున్న ‘యోగ విద్య’ను నేడు యావత్‌ ప్రపంచం ఆరాధించి.. ఆచరించి.. అక్కునజేర్చుకుంటోంది!
ప్రధాని నరేంద్ర మోదీ సంకల్పబలంతో ఆరంభమై.. ఐక్యరాజ్యసమితి ప్రోద్బలంతో అధికారికమైన ‘అంతర్జాతీయ యోగ దినోత్సవాన్ని’ యావత్‌ ప్రపంచం నేడు సమధికోత్సాహంతో వూరూరా ఉత్సవంలా జరుపుకొంటోంది.
ఇది సంపూర్ణ ఆరోగ్యానికి నిజమైన స్ఫూర్తి!
పరిపూర్ణ మానవుడి ఆవిష్కారానికి నిజమైన మార్గం!!
ఇది మహ రాజ మార్గం. మన మహద్భాగ్య యోగం.
యోగ సాధన పురాతనమైనదే అయినా.. దీని అవసరం ఈ ఆధునిక కాలంలోనే ఎక్కువ! అభివృద్ధి, ఆధునికతలంటూ మనం ప్రకృతికి దూరమైపోతూ నానాటికీ మరింతగా దిగజారిపోతున్నాం! మనసుకు ప్రశాంతత లేదు, ఒంటికి వ్యాయామం లేదు. నేటి మనం ఎదుర్కొంటున్న సకల రుగ్మతలకూ ఇదే మూలం. నేడు ఒంటికి వ్యాయామం ఎంత ముఖ్యమో మనసుకు శుద్ధీ అంతే ముఖ్యం. ఏకకాలంలో ఈ రెంటినీ సాధించేందుకు ‘యోగా’ను మించిన ఔషధం లేదు!
ఆరోగ్యం అంటే మనందరం ఇదేదో శరీరానికి సంబంధించినదే అనుకుంటాం! కానీ నిజమైన ఆరోగ్యానికి మూలాలు మనసులో ఉంటాయి. మనసు నిర్మలంగా, నిశ్చలంగా ఉన్న చోట వ్యాధులకు ఆస్కారం చాలా తక్కువ. శారీరకంగా, మానసికంగా... రెండు పార్శా్వల్లోనూ ఆరోగ్యంగా ఉంటేనే మనం ‘సంపూర్ణ ఆరోగ్యం’తో ఉన్నట్టు. మనం రకరకాల వ్యాయామాలు చెయ్యొచ్చు. పుష్టినిచ్చే ఆహారం తీసుకోవచ్చు.. మందులేసుకోవచ్చు. ఎన్ని చేసినా ఇవన్నీ కూడా శరీరాన్ని తప్పించి మన మనసును తాకలేవు. మనసును కూడా స్పృశించి.. శరీరాన్నీ, మనస్సునూ సమతౌల్యంలోకి తెచ్చే అమోఘ పనితనం.. ఒక్క ‘యోగాభ్యాసానికి’ మాత్రమే ఉంది. అసలు ‘యోగా’ అంటే అర్థం ఇదే!
యోగమన్న శబ్దం ‘యుజ్‌’ అనే సంస్కృత ధాతువు నుంచి పుట్టుకొచ్చింది. దీనర్థం.. కలయిక, ఐక్యం, జత చేయటం అనే! ఈ దేహాన్నీ, మనస్సునూ ఒక గాడిలో పెట్టి.. రెంటినీ సమతౌల్యంలోకి తెచ్చేదే యోగా!
యోగా అంటే ఒక్క శారీరక ఆసనాలే కాదు. యోగాసనాలు ఎంతో కీలకమైనవీ, ముఖ్యమైనవేగానీ.. దీనికి తోడుగా శ్వాసపై శ్రద్ధ, ధ్యానం వంటివి కూడా జత చేసి... ‘ప్రాణ శక్తి’ని ఉత్తేజితం చెయ్యటం, దాన్ని పొదివిపట్టుకోవటం.. యోగా ప్రత్యేకత. అందుకే యోగాకు ఉన్న సమగ్రత, సంపూర్ణత్వం మరే ఇతర, సాధారణ వ్యాయామాలకూ ఉండవు. శారీరక వ్యాయామాన్ని మించిన ప్రయోజనాలున్నందునే పాశ్చాత్య ప్రపంచం కూడా ఇప్పుడు యోగమంటే మోహం పెంచుకుంటోంది.
సాధనకు ముందు
యోగాను ఎప్పుడైనా ఎక్కడైనా చేయొచ్చు. అయితే ఇది పూర్తి ఫలితాలు ఇవ్వటానికి కొన్ని పద్ధతులు పాటించటం తప్పనిసరి.
* రాత్రి త్వరగా పడుకొని తెల్లవారుజామున లేచి.. కాలకృత్యాలు తీర్చుకొని, పళ్లు తోముకొని స్నానం చేశాక యోగాభ్యాసం ఆరంభించాలి.
* స్నానం చేయకపోయినా యోగాభ్యాసం చేయొచ్చు. అయితే యోగా ముగిసిన కొద్దిసేపటి తర్వాత స్నానం చేయాల్సి ఉంటుంది.
* యోగాసనాలను పరగడుపున చేయటం మంచిది. ఒకవేళ భోజనం చేస్తే 4-5 గంటల తర్వాతే చేయాలి. అల్పాహారం తీసుకుంటే 2-3 గంటల సేపు ఆగాకే ఆరంభించాలి.
* యోగాసనాలు వేసేటప్పుడు వదులైన దుస్తులను ధరించాలి. పాదాలకు చెప్పులు, బూట్ల వంటివి ధరించ కూడదు.
* గాలి, వెలుతురు వచ్చే ప్రశాంతమైన ప్రదేశంలో.. లేదా కిటికీలు, తలుపులు తెరిచి ధారాళంగా వెలుతురు వస్తున్న గదుల్లో.. సమతలంగా ఉన్నచోట యోగా చేయాలి.
* ఉదయం సూర్యుడి కిరణాలు పడే ప్రాంతంలో యోగా చేయటం ఎంతో మేలు.
* తివాచీ గానీ, దుప్పటి గానీ, శుభ్రమైన వస్త్రాన్ని గానీ పరిచి దాని మీద కూచొని యోగాభ్యాసం చేయాలి. నేల మీద, గచ్చు మీద, బండల మీద చేయకూడదు.
* యోగా చేస్తున్నప్పుడు మల, మూత్ర విసర్జనకు వెళ్లాల్సి వస్తే బలవంతాన వాటిని ఆపుకోకూడదు. విసర్జనకు వెళ్లి వచ్చాకే యోగా తిరిగి సాగించాలి. అలాగే త్రేన్పులు, తుమ్ములు, దగ్గు వంటి వాటినీ ఆపుకోవటం తగదు. దాహం వేస్తే కొద్దిగా నీళ్లు తాగొచ్చు.
* త్వరత్వరగా కాకుండా నెమ్మదిగా, అలసట లేకుండా తాపీగా యోగా చేయాలి. ఒకవేళ అలసిపోతే శవాసనం వేసి విశ్రాంతి తీసుకోవాలి.
* యోగసాధన వీలైనంత వరకూ రోజూ చెయ్యాలి.
* మనసును పూర్తిగా ఆసనాల మీదే కేంద్రీకరించాలి. యోగాభ్యాస సమయంలో ఇతర ఆలోచనలను మనసులోకి రానివ్వద్దు.
* యోగా చేయటం ముగిశాక తప్పకుండా మూత్ర విసర్జన చేయాలి.
ఇవి చేయకూడదు
* తీవ్రంగా జబ్బు పడినప్పుడు, ఆపరేషన్‌ చేయించుకున్నప్పుడు, ఎముకలు విరిగి కట్టు కట్టించుకున్నప్పుడు యోగా చేయకూడదు. సమస్యలు తగ్గిన తర్వాత, అదీ నిపుణుల సలహాతోనే తిరిగి మొదలు పెట్టాలి.
* ఎనిమిదేళ్ల వయసు దాటేంత వరకూ పిల్లలతో బలవంతంగా యోగా చేయించటం మంచిది కాదు.
* అపరిశుభ్రంగా ఉన్నచోట, పొగ, దుర్వాసన వచ్చే చోట యోగా చేయరాదు.
నెలసరి సమయంలో...
నెలసరి సమయంలో తలకిందులుగా వేసే ఆసనాలను వేయరాదు. ఎందుకంటే ఇవి సహజ రక్త సరఫరాకు ఆటంకం కలగజేస్తాయి. అయితే సుప్త వీరాసనం, సుప్త బద్ధకోణాసనం, బద్ధకోణాసనం, ఉపవిష్టకోణాసనం, జాను శిరసాసనం, త్రయంగ ముఖైకపాద పశ్చిమోత్తానాసనం వంటివి చేయొచ్చు.
ఏ సమయంలో చేయాలి?
యోగాను రోజులో ఎప్పుడు, ఎంత సేపు చేయాలనేదానికి నిబంధనలేమీ లేవు. కొందరు ఉదయాన్నే చేయటానికి ఇష్టపడితే మరికొందరు సాయంత్రం పూట చేస్తుంటారు. రోజువారీ పనుల మూలంగా సమయం ఎక్కువగా లేనివారు కొద్ది కొద్దిసేపు విభజించుకొని కూడా యోగాసనాలు వేయొచ్చు. కేవలం 10-20 నిమిషాల సమయం మాత్రమే గలవారికి సర్వాంగాసనం, సేతుబంధ సర్వాంగాసనం, విపరీత కరణి బాగా ఉపయోగపడతాయి. అయితే యోగా ఎక్కువసేపు చేస్తే ప్రయోజనమూ ఎక్కువగానే ఉంటుందని గుర్తించాలి.
అవసరాలను గుర్తించాలి
ఇంట్లో సాధన చేసేవారు తమ అవసరాలేంటో గుర్తించాలి. ఏ రకం సమస్యలకు లేదా ఏయే అవయవాల దృఢత్వానికి ఎలాంటి ఆసనాలు ఉపయోగపడతాయో తెలుసుకొని ఉండటం మంచిది. ఉదాహరణకు నిలబడే ఆసనాలు శరీర దృఢత్వానికి, బలానికి తోడ్పడితే.. ముందుకు వంగి చేసేవి ప్రశాంతతకు దోహదం చేస్తాయి. ఇదొక పద్ధతైతే.. వ్యక్తిగత స్వభావంతో నిమిత్తం లేకుండా ప్రత్యేకమైన ఆసనాలను ఎంచుకొని చేయటం మరొక పద్ధతి. మొదటి పద్ధతి మనిషిని సున్నితంగా తీర్చిదిద్దుతుంది. రెండోది ఆత్మ విశ్వాసాన్ని చేకూరుస్తుంది. రెండు పద్ధతులనూ సాధన చేయటం అవసరం. ఒకవేళ ఏదైనా సమస్యతో బాధపడుతుంటే.. దానికి నిపుణులు ప్రత్యేకమైన ఆసనాలను సూచిస్తే వాటిని క్రమం తప్పకుండా వేయాలి.
యోగ ప్రాశస్త్యం!
యోగాసనాల వల్ల రక్తప్రసరణ మెరుగవుతుంది, శరీరం నుంచి మలినాలు విసర్జితమవుతాయి. అవయవాల పనితీరు బాగుంటుంది. జీవక్రియలన్నీ సజావుగా సాగటానికి యోగాసనాల రూపంలో ఒంటికి వ్యాయామం దొరుకుతుంది. ఇదే సమయంలో మనసును శ్వాస ప్రక్రియపై లగ్నం చేసి.. ఏకాగ్రతతో సాధనచెయ్యటం వల్ల మానసిక ప్రశాంతతే కాదు.. సమస్యలను ఎదుర్కొనే సామర్థ్యమూ పెరుగుతుంది. అందుకే.. నానా రకాల ఒత్తిళ్లలో కూరుకుపోతున్న నేటి తరానికి యోగా అత్యంత ఆవశ్యకంగా మారింది.
యోగాకూ.. వ్యాయామానికీ తేడా ఏమిటి?
యోగాసనాలు చూడటానికి వ్యాయామాల మాదిరే ఉంటాయిగానీ ఈ రెండింటికీ చాలా తేడా ఉంది. వ్యాయామాల్లో.. బలానికీ, వేగానికీ ప్రాధాన్యం ఎక్కువ. దీనివల్ల కండరాలు పెరిగి, శారీరక దారుఢ్యం (ఫిట్‌నెస్‌) మెరుగవుతుంది. అయితే మనం ఏ అవయవాలతో వ్యాయామం చేస్తామో దానికి సంబంధించిన కండరాలే పెరుగుతాయి. కానీ యోగా ఇలా కాదు.. శరీరం మొత్తం మీద ప్రభావం చూపుతుంది. కండరాలు పెరగటం కంటే శారీరక కదలికలు, వాటికి దోహదం చేసే బంధనాలు, స్నాయువుల వంటివన్నీ పటిష్ఠంగా తయారవుతాయి. యోగాలో కదలికలు నెమ్మదిగా జరిగితే సాధారణ వ్యాయామాల్లో వేగంగా సాగుతాయి. యోగాలో స్పందనల వేగం, రక్తపోటు స్థిరంగా ఉంటాయి. వ్యాయామంలో ఇవి పెరుగుతాయి. యోగాలో సంకల్పిత, అసంకల్పిత కండరాలు రెంటిపైనా ప్రభావం ఉంటుంది. వ్యాయామంలో మాత్రం సంకల్పిత కండరాల మీదే ప్రభావం ఎక్కువ.
కాబట్టి యోగా, వ్యాయామం ఒకటే కాదు. దేని ప్రయోజనం దానిదే. దేన్నీ తక్కువ చెయ్యటానికి లేదు. యోగా శారీరక-మానసిక ఆరోగ్యాలు రెంటికీ ప్రాధాన్యం ఇస్తే... శారీరక సమర్థతకు, దారుఢ్యానికి వ్యాయామాలు ఉపకరిస్తాయి. కొన్నికొన్ని సందర్భాల్లో కొన్ని అవయవాల పనితీరు మెరుగవ్వటానికి ప్రత్యేక వ్యాయామాలు అవసరమవుతాయి కూడా. యోగసాధనను కేవలం వ్యాయామంగానే కాదు.. సంపూర్ణమైన జీవన విధానంగా గుర్తించాలి.
యోగాతో ప్రయోజనాలేంటి?
చక్కటి ఆరోగ్యం, మంచి రోగనిరోధకశక్తి, బరువు అదుపులో ఉండటం, నిగనిగలాడే చర్మం, మది నిండా ఆహ్లాదం, ఆనందం.. రోజువారీ జీవితంలో మనిషికి ఇంతకన్నా ఏం కావాలి? ఇలాంటివన్నీ ఒక్క యోగాభ్యాసంతోనే దక్కుతాయని నిపుణులు చెబుతున్నారు. మన రోజువారీ జీవితంలో యోగా ద్వారా ఎన్నెన్నో ప్రయోజనాలు సొంతం అవుతాయని సూచిస్తున్నారు.

1. సంపూర్ణ సామర్థ్యం
శారీరక సామర్థ్యం కలిగుండటమే కాదు, మానసికంగా దృఢంగా, భావోద్వేగాల విషయంలో సమతుల్యతను సాధించినప్పుడే పూర్తి ఆరోగ్యంగా ఉన్నట్టు. ఆసనాలు, ప్రాణాయామం, ధ్యానం వంటి పద్ధతులతో కూడిన యోగా వీటన్నింటినీ సాధించటానికి ఎంతగానో ఉపయోగపడుతుంది.
2. బరువు తగ్గటం
అధిక బరువును తగ్గించుకోవటానికీ యోగా ఉపయోగపడుతుంది. సూర్య నమస్కారాలు, కపాల భాతి ప్రాణాయామం వంటివి ఇందుకు తోడ్పడతాయి. యోగావల్ల మన శరీరానికి ఎప్పుడు, ఎలాంటి ఆహారం అవసరమనే దాన్ని గ్రహించే గుణం అలవడుతుంది. ఇది కూడా బరువు తగ్గేందుకు తోడ్పడేదే.
3. ఒత్తిడి నుంచి వూరట
యోగాసనాలు, ప్రాణాయామం, ధ్యానం ఒత్తిడి తగ్గటానికి దోహదం చేస్తాయి. అందువల్ల రోజుకు కొద్దిసేపు యోగా చేసినా శారీరక, మానసిక ఒత్తిడి నుంచి ఉపశమనం కలుగుతుంది.
4. మానసిక ప్రశాంతత
అందమైన ప్రదేశాలను చూడటం ద్వారా ఆనందాన్ని పొందటానికి మనం ఆసక్తి చూపుతుంటాం. కానీ ప్రశాంతత అనేది మన మనసులోనే ఉందన్న సంగతిని గుర్తించం. యోగా ద్వారా దీన్ని సొంతం చేసుకోవచ్చు. కల్లోలానికి గురైన మనసు తిరిగి ప్రశాంతంగా మారటానికి యోగా చక్కటి మార్గం.
5. రోగ నిరోధక శక్తి పెంపు
శరీరంలో ఏదైనా సమస్య బయలుదేరితే అది మనసుపైనా ప్రభావం చూపుతుంది. అలాగే మనసులోని అశాంతి, అసంతృప్తి వంటివీ శరీరాన్ని ప్రభావితం చేసి జబ్బుల రూపంలో బయటపడతాయి. యోగా ద్వారా ఈ రెంటినీ నివారించుకోవచ్చు. ఫలితంగా రోగనిరోధకశక్తి పెంపొంది జబ్బుల బారినపడకుండా కాపాడుతుంది.
6. చైతన్య జీవనం
మనసు నిరంతరం గతం నుంచి భవిష్యత్తుకూ.. భవిష్యత్తు నుంచి గతానికీ వూగిసలాడుతుంటుంది. వర్తమానంలో మాత్రం ఉండదు. ఈ మానసిక స్థితిని గుర్తిస్తే చాలు. ఒత్తిళ్లతో, పనిభారంతో సతమతం కాకుండా చూసుకోవచ్చు. మనసును నిశ్చితంగా, ప్రశాంతంగా ఉంచుకోవచ్చు. యోగా, ప్రాణాయామం ఇలాంటి చైతన్యం కలగటానికి ఎంతగానో తోడ్పడతాయి. వర్తమానానికి మనసును తిరిగి తీసుకొస్తాయి. దీంతో ఆనందం, ఏకాగ్రతా దక్కుతాయి.
7. కొత్త శక్తి
ఉదయం హుషారుగా ఉంటాం, సాయంత్రం అయ్యేసరికి ఒంట్లో శక్తంతా హరించుకుపోయికూలబడిపోతుంటాం. రోజూ కొద్దిసేపు యోగా చేయటం వల్ల రోజంతా హుషారుగా ఉండటమే కాదు, ఒంట్లోనూ కొత్త శక్తి పొంగుకొస్తుంది.
8. కదలికలు సులభం
మనం అన్ని పనులను సజావుగా చేసుకోవాలంటే ఎలా కదిలినా శరీరం నొప్పి పెట్టకుండా ఉండటం, తేలికగా కదలటం తప్పనిసరి. నిత్య యోగా తో కండరాలు సాగుతాయి, మరింత బలంగా తయారవుతాయి. కూచున్నప్పుడు, నిలబడినప్పుడు, నడుస్తున్నప్పుడు శరీరం సరైన భంగిమలో ఉండటానికి కూడా తోడ్పడుతుంది.
స్థాయిని బట్టి సాధన
ఆసనాలు, ప్రాణామాయ సాధన ఆయా వ్యక్తుల స్థాయి, అనుభవాన్ని బట్టి ఆధారపడి ఉంటుంది. ప్రధానమైన ఆసనాలను మరచిపోకుండా రోజూ చేయాలి. ఆసనాల రకాలను మార్చుకుంటూ వెళ్లాలి. ఉదాహరణకు ఒకరోజు నిలబడే ఆసనాలను చేస్తే, మర్నాడు కూచునే ఆసనాలను సాధన చేయాలి. యోగా చేయటం మొదలెట్టేవారు ఆరంభంలో నిలబడి చేసే ఆసనాల మీద ఎక్కువగా దృష్టి పెట్టాలి.
కాస్త జాగ్రత్తగా..
యోగాను ఎవరైనా చేయొచ్చు. కానీ గర్భిణులు నిపుణుల సలహా మేరకే దీన్ని సాధన చేయాలి. అలాగే...
* క్యాన్సర్‌ లేదా క్యాన్సర్‌ రహిత కణితి
* రెటీనా విడివడటం
* మధుమేహం
* మూర్చ
* గుండెజబ్బు
* అధిక రక్తపోటు
* హెచ్‌ఐవీ
* మల్టిపుల్‌ స్లె్కరోసిస్‌
* శారీరక వైకల్యం... ఇలాంటి సమస్యలున్న వారు కూడా నిపుణుల సలహాలు తీసుకున్న తర్వాతే యోగాను చేయటం ఉత్తమం.
శ్వాసతో ప్రాణం
శ్వాస ప్రక్రియ మన మానసిక స్థితి మీద ప్రభావం చూపుతుంది. శ్వాస సరిగ్గా తీసుకోకపోతే మానసిక సామర్థ్యం దెబ్బతింటుంది. కాబట్టే మానసిక ప్రశాంతతను చేకూర్చే ప్రాణాయామానికి యోగ సూత్రాలు ఎంతో ప్రాధాన్యం ఇస్తున్నాయి. మనం నెమ్మదిగా, గాఢంగా శ్వాస తీసుకోవాలి. వేగంగా, తక్కువగా శ్వాస తీసుకోవటం వల్ల రక్తంలో ఆక్సిజన్‌ మోతాదులు తగ్గిపోతాయి. ఇది త్వరగా జబ్బుల బారినపడటం, అకాల వృద్ధాప్యం, రోగనిరోధకశక్తి పడిపోవటం, నిస్సత్తువ వంటి వాటికి దారితీస్తుంది. నెమ్మదిగా, గాఢంగా శ్వాస తీసుకోవటం వల్ల వూపిరితిత్తులు పూర్తిస్థాయిలో సమర్థంగా పనిచేస్తాయి. దీంతో శరీరంలోని అన్ని కణాలకు తగినంత ఆక్సిజన్‌ అందుతుంది. శ్వాసను వదిలినప్పుడు వ్యర్థాలు, విషతుల్యాలు శరీరం నుంచి బయటకు వెళ్లిపోతాయి.ఆసన భంగిమల్లో శ్వాస
ముందుకు వంగి పైకి లేస్తూ చేసే ఆసనాలు వేసేప్పుడు.. శ్వాస తీసుకుంటూ పైకి లేవాలి. శ్వాసను వదులుతూ ముందుకు వంగాలి. పైకి లేవటం మొదలెట్టగానే శ్వాసను తీసుకోవటాన్ని ఆరంభించి, పూర్తిగా నిలబడేంతవరకూ దాన్ని కొనసాగించాలి. అలాగే ముందుకు వంగటం మొదలెట్టగానే శ్వాసను వదలటం ఆరంభించి, పూర్తిగా వంగేంతవరకు కొనసాగించాలి. ఆయా భంగిమల్లో ఉన్నప్పుడు శ్వాసను పట్టి ఉంచకూడదు.
లెక్కలు మారిపోయాయి!
లాభసాటి వ్యాయామం!

నేటి ఆధునిక కాలంలో సమయం విలువ అమాంతం పెరిగిపోయింది. ఇప్పుడు బంగారమైనా అలవోకగా ఇవ్వొచ్చుగానీ.. సమయం మాత్రం ఇవ్వలేం! అందుకే నెలలు, రోజులు పోయి.. గంటలు, నిమిషాలను లెక్కించుకునే స్థితి వచ్చేసింది. ఈ పరిస్థితుల్లో ప్రతి రోజూ ఓ ‘అర గంట’ సమయం మనం దేనిమీదైనా ఖర్చు పెట్టాలంటే.. మనకు ఎంత లాభం దక్కాలి? ప్రతిఫలం ఎంత పెద్దగా ఉండాలి? పరిశోధకులు కూడా దీని గురించే ఆలోచిస్తున్నారు. ఎవరైనాగానీ ప్రతి రోజూ అర గంట సమయం- వ్యాయామం కోసం వెచ్చించాలంటే.. దానితో ఒనగూడే లాభాలేమిటి? వ్యాయామం మీద వెచ్చించే ప్రతి నిమిషం.. మనకు అసమానమైన ఫలితాలనే అందిస్తోందని అధ్యయనాల్లో స్పష్టంగా తేలటం విశేషం. గుండెపోటు, పక్షవాతం వంటి పెద్దపెద్ద జబ్బులు రాకుండా నివారించుకోవటానికే కాదు.. మన దైనందిన జీవితం హాయిగా గడిచిపోవటానికి కూడా వ్యాయామమే సరైన మార్గమని ‘హార్వర్డ్‌ మెడికల్‌ స్కూల్‌’ పరిశోధనలు నొక్కి చెబుతున్నాయి. అందుకే దీనికి సంబంధించిన వివరాలను స్థూలంగా మీ ముందుకు తెస్తోంది ఈ వారం సుఖీభవ!
వ్యాయామంతో పెద్దపెద్ద జబ్బులు దరిజేరవన్నది అందరికీ తెలిసిందే. నిత్యం వ్యాయామం చేసే వారికి మధుమేహం, హైబీపీ, అధిక కొలెస్ట్రాల్‌, వూబకాయం వంటి ప్రమాదకర ముప్పులు బాగా తగ్గిపోతాయి. ఫలితంగా వీరిలో గుండెపోటు, పక్షవాతం, క్యాన్సర్‌ వంటి తీవ్ర సమస్యలూ దరిజేరవు. అయితే ఇవన్నీ ఎప్పుడో కొన్నేళ్ల తర్వాత పెద్దమొత్తంలో చేతికొచ్చే బ్యాంకు డిపాజిట్లలాగా.. వ్యాయామంతో సిద్ధించే దీర్ఘకాల ప్రయోజనాలు. వీటి గురించి ఇప్పుడు అందరికీ తెలుసు.

అయితే నిత్యం వ్యాయామం చెయ్యటం వల్ల- మధ్య మధ్యలో వడ్డీ చేతికొచ్చినట్టు- మనకు రోజువారీ జీవితంలో కూడా ప్రయోజనాలేమైనా దక్కుతాయా? అన్నది మరో ఆసక్తికరమైన అంశం. అవును, ఇలాంటి ప్రయోజనాలూ కచ్చితంగా దక్కుతాయంటోంది వైద్య పరిశోధనా రంగం. వ్యాయామం చెయ్యటం వల్ల రోజు మొత్తం ఉత్సాహంగా గడుస్తుంది. మనలో చురుకుదనం పెరుగుతుంది. శృంగార జీవితంలోనూ కొత్త రుచులను ఆస్వాదించొచ్చు. జీవితం ప్రతిరోజూ హాయిగా గడుస్తుంది. ఇన్ని లాభాలున్నాయి కాబట్టే.. ఎప్పుడో రాబోయే జబ్బుల నివారణకే కాదు.. ఏ రోజుకారోజు మన జీవితాన్ని ఆహ్లాదభరితం చేసుకునేందుకు కూడా వ్యాయామం ముఖ్యమని వైద్యపరిశోధనా రంగం ఇప్పుడు స్పష్టంగా నొక్కి చెబుతోంది.
  ఎంత చెయ్యాలి.. ఏమిటి లెక్క?
మరీ తేలికపాటి వ్యాయామంతో కానిచ్చెయ్యకుండా ఓ మోస్తరు నుంచి కఠినంగా చెయ్యటం వల్ల మంచి ప్రయోజనాలు సిద్ధిస్తున్నాయని పరిశోధకులు గ్రహించారు. అయితే మనం చేస్తున్న వ్యాయామం ఏ స్థాయిలో ఉంటోంది? అది సరిపోతోందా? లేదా? అలాగే వ్యాయామం చేస్తున్న కొద్దీ మన శారీరక దారుఢ్యం, సామర్థ్యం మెరుగవుతోందా? లేదా? అన్నది తెలుసుకోవటం కూడా చాలా అవసరం. దీనికోసం నిపుణుల కొన్ని సులభమైన, ఎవరికి వాళ్లు తెలుసుకోగలిగిన పద్ధతిని రూపొందించారు. మనం చేసే వ్యాయామం ఏ స్థాయిలో ఉంటే- మనకు ఎలాంటి శారీరక లక్షణాలు కనబడుతుంటాయన్నది గుర్తించారు. వ్యాయామం చేస్తూ, మన శారీరక సామర్థ్యం మెరుగవుతున్న కొద్దీ మనం ఒకప్పుడు కష్టంగా భావించిన వాటిని కూడా పెద్ద కష్టపడకుండా, తేలికగా పూర్తి చెయ్యగలుగుతుంటాం. కాబట్టి మన వ్యాయామ తీవ్రత ఏ స్థాయిలో ఉందన్నది తెలుసుకునేందుకు ఈ పట్టిక బాగా ఉపయోగపడుతుంది.

నిత్య వ్యాయామం.. పచ్చటి జీవితం
మానసిక ఉత్తేజం
వ్యాయామంతో పెద్దపెద్ద మానసిక వ్యాధులు సమసిపోకపోవచ్చుగానీ వ్యాయామానికీ, మానసిక ఉత్సాహానికీ మధ్య బలమైన సంబంధం ఉందని పరిశోధనల్లో స్పష్టంగా గుర్తించారు. ఏరోబిక్‌ వ్యాయామాలు చెయ్యటం వల్ల మానసిక ఉత్తేజాన్నిచ్చే హార్మోన్ల ఉత్పత్తి పెరుగుతుంది. ఈ హార్మోన్లు ‘ఒత్తిడి’ని తుడిచేసి- మనం ఆరోగ్యంగా, ఆనందంగా ఉన్నామన్న భావనను ప్రేరేపిస్తాయి. రెండోది- దాదాపుగా అన్ని రకాల వ్యాయామాల్లోనూ కూడా కండరాలను ఒక క్రమపద్ధతిలో ఆపకుండా కదిలించాల్సి ఉంటుంది. ఈ సమయంలో మెదడును ఉత్తేజపరిచే ‘సెరటోనిన్‌’ అనే హార్మోన్‌ విడుదల అవుతుంది, ఇది ప్రతికూల ఆలోచనలు దరిజేరకుండా చూస్తుంది. దీనివల్ల హాయిగా జీవిస్తున్నామన్న మానసిక తృప్తి పెరుగుతుంది.
శృంగార ఉద్దీపన
ఓ మోస్తరు నుంచి కఠినమైన వ్యాయామాలు చెయ్యటం వల్ల లైంగిక ఆసక్తులు పెరగటమే కాదు.. పటుత్వం, సామర్థ్యం కూడా మెరుగవుతాయి. దీనిపై హార్వర్డ్‌ విశ్వవిద్యాలయ పరిశోధకులు లోతుగా అధ్యయనం చేశారు. ఎలాంటి శారీరక శ్రమ లేకుండా రోజులు గడిపే వారికంటే క్రమం తప్పకుండా రోజూ కనీసం 30 నిమిషాల పాటు ఏదో ఒక వ్యాయామం చేసేవారిలో అంగస్తంభన సమస్యలు తక్కువగా ఉంటున్నాయి. వ్యాయామంతో ఈ ముప్పు 41% వరకూ తగ్గిపోతోందని వీరు గుర్తించారు. వ్యాయామం వల్ల పురుషులకే కాదు, లైంగికంగా స్త్రీలకూ ప్రయోజనాలు కనబడుతున్నాయి. రోజూ 20 నిమిషాల పాటు సైక్లింగ్‌ చేసే మహిళల్లో శృంగార వాంఛలు 169% పెరిగినట్లు మరో అధ్యయనంలో తేలింది.
తెలివితేటలు ఉరకలు
శారీరక శ్రమ, వ్యాయామం వల్ల మెదడుకు రక్తప్రసారం పెరుగుతుంది. ఫలితంగా మెదడు పనితీరూ మెరుగవుతుంది. ముఖ్యంగా వ్యాయామం చేసేవారి వూపిరితిత్తులు చాలా సమర్థంగా పని చేస్తాయి, ఇలాంటి వారిలో వయసు మీద పడుతున్నా కూడా జ్ఞాపకశక్తి చెక్కుచెదరటం లేదు, మెదడు చురుకుదనం తగ్గటం లేదని గుర్తించారు.
నిద్ర సుఖప్రదం
నిత్యం ఏరోబిక్‌ వ్యాయామాలు చేసేవారిలో నిద్రకు సంబంధించి మూడు రకాల ప్రయోజనాలు దక్కుతున్నాయి. వ్యాయామం చేసిన రోజున- తేలికగా నిద్రపడుతుంది. నిద్ర పోవటంలో కూడా వీరు ఎక్కువ సమయం ‘గాఢ నిద్ర’లో గడుపుతారు. అలాగే రాత్రి నిద్రలో తరచూ మెలకువ రావటం, నిద్రాభంగం కావటమన్నది వీరిలో చాలా తక్కువగా ఉంది. వాస్తవానికి నిద్రలో 5 దశలుంటాయి. వీటిలో ‘గాఢనిద్ర’ దశ అత్యంత కీలకమైనది, మన శరీరం ఈ దశలోనే రకరకాల మరమ్మతులు చేసుకుంటూ శక్తిని పుంజుకుంటుంది. ఈ గాఢ నిద్ర దశను పెంచుకోవటానికి మనకున్న ఒకే ఒక్క మార్గం వ్యాయామం చెయ్యటం!
కదలికలు చురుకు
చిన్నపిల్లలు చాలా చెలాకీగా కదులుతుంటారు. అందుకు వారి శరీరం అద్భుతంగా సహకరిస్తుంది. వయసు పెరుగుతున్న కొద్దీ క్రమేపీ శారీరక కదలికలు తగ్గుతుంటాయి. సహజంగానే వ్యవస్థలన్నీ బలహీనపడుతూ, శరీరాన్ని క్షీణత ఆవరిస్తుంటుంది. అయితే నిత్యం వ్యాయామం చేసే వారిలో ఈ క్షీణత చాలా తక్కువగా ఉంటున్నట్టు గుర్తించారు. పెద్దవయసులో కూడా నిత్య వ్యాయామం చెయ్యటం ద్వారా- శారీరక దారుఢ్యాన్ని, జీవక్రియల వేగాన్ని, కండరాల పనితీరును చక్కగా కాపాడుకోవచ్చని, వ్యాయామం చేసేవారు ఈ విషయంలో పిల్లలతో పోటీ పడొచ్చని పరిశోధకులు గుర్తించారు. మధ్యవయసులో బాగా వ్యాయామం చేసేవారు వృద్ధాప్యంలో కూడా ఇతరుల మీద ఆధారపడకుండా హాయిగా తిని తిరుగుతున్నట్టు గమనించారు.

శ్వాస తీసుకోవటం అనగానే మనకు వూపిరితిత్తులే ప్రధానంగా గుర్తుకొస్తాయి. కానీ ఛాతీకి కడుపునకు మధ్య ఉండే కండర పొర ‘విభాజక పటలం’ (డయాఫ్రం) కూడా శ్వాస ప్రక్రియలో కీలక పాత్ర పోషిస్తుంది. మనం శ్వాసను పీల్చినప్పుడు ఈ విభాజక పటలం సంకోచించి, కింది వైపునకు కదులుతుంది. దీంతో ఛాతీలో ఖాళీ భాగం ఏర్పడి, వూపిరితిత్తులు బాగా వ్యాకోచించటానికి ఆస్కారం కలుగుతుంది. ఇక శ్వాసను వదిలినపుడు విభాజక పటలం వ్యాకోచించి, పైకి నెట్టుకొని వస్తుంది. ఇలా ఇది గాఢంగా శ్వాస తీసుకోవటంలో ఎంతగానో తోడ్పడుతుంది. అందువల్ల దీన్ని పూర్తిస్థాయిలో వినియోగించుకుంటూ శ్వాస తీసుకుంటే (డయాఫ్రమాటిక్‌ బ్రెతింగ్‌) శరీరానికి ఆక్సిజన్‌ బాగా అందుతుంది. గుండె వేగమూ తగ్గుతుంది. రక్తపోటు కూడా అదుపులో ఉంటుంది. ఇలాంటి శ్వాస ప్రక్రియ సీవోపీడీ సమస్య గలవారికి మరింత మేలు చేస్తుంది. ఎందుకంటే సీవోపీడీ బాధితుల వూపిరితిత్తుల్లో కొంత గాలి బయటకు వెళ్లకుండా లోపలే చిక్కుకుపోతుంటుంది. దీంతో డయాఫ్రం కిందికి నొక్కుకుపోయి, బలహీనమవుతుంది. ఇది పనిచేసే సామర్థ్యమూ తగ్గుతుంది. గాఢ శ్వాసతో దీన్ని తిరిగి బలోపేతం చేసుకోవచ్చు. కాబట్టి డయాఫ్రం పొర సాయంతో గాఢంగా శ్వాస తీసుకునే ప్రక్రియను సాధన చేయటం మంచిది.
* ముందుగా నున్నటి మంచంపై గానీ నేలపై గానీ వెల్లకిలా పడుకోవాలి. అవసరమనుకుంటే తల, మోకాళ్ల కింద దిండు పెట్టుకోవచ్చు.
* ఒక అరచేతిని ఛాతీ మీద, మరో అరచేతిని కడుపు మీద (పక్కటెముకలకు కాస్త కిందుగా) ఆనించాలి.
* కడుపులోకి గాలి వెళ్లేలా మెల్లగా ముక్కుతో గాఢంగా శ్వాస తీసుకోవాలి. ఈ సమయంలో ఛాతీ మీదుండే చేయి అలాగే ఉండాలి. కడుపు మీదండే చేయి పైకి లేవాలి.
* కడుపు కండరాలను బిగపట్టి, కిందివైపు లాక్కుంటూ ముక్కు ద్వారా శ్వాసను వదలాలి. పెదవులను బిగపట్టి ఉంచాలి. ఈ సమయంలో కడుపు మీదుండే చేయి తిరిగి యథాస్థితికి రావాలి.

ఎక్కడైనా అతి పనికిరాదంటారు. ఇది విటమిన్‌ సి విషయంలో సరిగ్గా సరిపోతుంది. అవసరమైన మోతాదులో తీసుకుంటే విటమిన్‌ సి చాలా మేలు చేస్తుంది. అయితే అనవసరంగా అదనంగా తీసుకుంటే మాత్రం కిడ్నీ రాళ్లు ఏర్పడే అవకాశం పెరుగుతుందని పరిశోధకులు హెచ్చరిస్తున్నారు. ముఖ్యంగా మగవారికి ఈ ముప్పు పొంచి ఉంటుండటం గమనార్హం.
శరీరంలోని వివిధ భాగాలకు, అవయవాలకు దన్నుగా నిలిచే కణజాలం ఏర్పడటానికి, దాని మరమ్మతుకు విటమిన్‌ సి కీలకం. ఇది చర్మం, ఎముకల ఆరోగ్యానికీ ఎంతో మేలు చేస్తుంది. మన శరీరం ఇనుమును గ్రహించుకోవటంలోనూ తోడ్పడుతుంది. సాధారణంగా మగవారికి సగటున రోజుకు 90 మి.గ్రా.. ఆడవారికి 75 మి.గ్రా. విటమిన్‌ సి అవసరం. అయితే కొందరు దీన్ని మరింత ఎక్కువగా తీసుకుంటే జలుబు రాకుండా కాపాడుతుందని, రోగనిరోధకవ్యవస్థను బలోపేతం చేస్తుందని, ఒంట్లోంచి విషతుల్యాలను బయటకు వెళ్లగొడుతుందని, గుండెను కాపాడుతుందని, క్యాన్సర్‌తో పోరాడుతుందని భావిస్తుంటారు. అవసరమున్నా లేకున్నా విటమిన్‌ సి మాత్రలు తీసుకుంటుంటారు. కానీ విటమిన్‌ సి అదనంగా తీసుకోవటం వల్ల ఉపయోగం ఉంటుందని శాస్త్రీయంగా రుజువు కాలేదు. పైగా ముప్పులూ పొంచి ఉంటున్నట్టు అధ్యయనాలు పేర్కొంటున్నాయి. విటమిన్‌ సి అధికంగా తీసుకునే మగవారికి కిడ్నీలో రాళ్లు ఏర్పడే ముప్పు పెరుగుతున్నట్టు తాజాగా స్వీడన్‌ పరిశోధకుల అధ్యయనంలో తేలటం దీనికి మరో నిదర్శనం. కిడ్నీ రాళ్లలో ఎక్కువగా కనబడేవి క్యాల్షియం, ఆక్సలేట్‌ మిశ్రమంతో కూడిన రాళ్లే. విటమిన్‌ సి కొందరి శరీరంలో ఆక్సలేట్‌గా మారుతుంది. విటమిన్‌ సితో కిడ్నీ రాళ్ల ముప్పు పెరగటానికి ఇదొక కారణంగా భావిస్తున్నారు. కాబట్టి డాక్టర్‌ సలహా లేకుండా, అనవసరంగా, అతిగా విటమిన్‌ సి మాత్రలు తీసుకోవటం మంచిది కాదని నిపుణులు సూచిస్తున్నారు. ముఖ్యంగా.. క్యాల్షియం ఆక్సలేట్‌ రకం రాళ్లు ఏర్పడే అవకాశం గలవారు దీన్ని విస్మరించటం తగదని చెబుతున్నారు.

పిల్లలు ఏవైనా ప్రశ్నలు వేస్తే ‘నన్ను విసిగించకు’ అంటూ టీవీ ముందు కూర్చోబెట్టేయడం, గంటలు తరబడి కార్టూన్లు చూపించడం మనలో చాలామంది చేసేదే. అలా కూర్చోబెట్టే బదులు వాళ్లు ప్రకృతి మధ్య గడిపేలా చూడండి.
* ఇసుక, మట్టిలో ఆడుకోవడానికి పిల్లలు భలే ఆసక్తి చూపిస్తారు. ఇంటి వెనుక స్థలం ఉంటే ఓ మూలగా ఇసుక వేసి దిబ్బలా ఏర్పాటు చేయండి. చిన్నచిన్న బొమ్మలు అందిస్తే.. పిల్లలు దానిపై ఎంతో ఇష్టంగా ఆడుకుంటారు.
* ఏడు, ఎనిమిదేళ్ల వయసు పిల్లలకు ఉపాధ్యాయురాలి మాదిరి పాఠాలు చెప్పడం అంటే చాలా ఇష్టం. ఇలాంటి పిల్లలకు ఇంట్లో ఒక నల్లబోర్డు, సుద్దముక్కల పెట్టె కొనిచ్చేయండి. వాళ్ల సంతోషానికి అవధులు ఉండవు. టీవీ జోలికి వెళ్లకుండా గంటల తరబడి టీచర్‌ ఆట ఆడేస్తారు.
* మనం చెప్పలేని ఎన్నో పాఠాలని పిల్లలకు ప్రకృతి నేర్పిస్తుంది. అందుకే ఇంట్లో ఉండే ప్లాస్టిక్‌ కప్పుల్లో, కోడిగుడ్డు పెంకుల్లో కొద్దిగా మట్టిపోసి మెంతులూ, ఆవాలూ, ధనియాలూ, మిరప గింజలు.. వంటివి వేస్తే అవి కొన్నిరోజులకు మొలకెత్తుతాయి. అవి చూస్తే పిల్లలకు ఆనందమే కాదు ప్రకృతి గురించీ అవగాహనా ఏర్పడుతుంది.
* ఇంటి వెనుక స్థలం ఉంటే... టైర్లూ, పాత బడిన చెక్కలతో కూర్చునే సదుపాయాన్ని ఏర్పాటుచేయండి. ఆ పక్కనే పాదులతో ఓ చిన్నపందిరిలా వేయండి. ఇలాంటిచోట్ల పిల్లలు గడపడానికి ఎక్కువ ప్రాధాన్యం ఇస్తారు. తోటి పిల్లలతో ఆడుకుంటారు కాబట్టి.. టీవీ చూసే సమయం తగ్గుతుంది. నలుగురిలో కలవడం, భావవ్యక్తీకరణ వంటివి అలవాటు అవుతాయి. అవి వారు ఏదిగేకొద్దీ ఎంతో ఉపయోగపడతాయి కూడా.

రొమ్ము క్యాన్సర్‌.. ఈ మధ్య మన దేశంలో ఎక్కువ శాతం మందిని బాధిస్తున్న సమస్య. ఆ వ్యాధే కాదు, చికిత్సా నిలువెల్లా కుంగదీస్తుంది. రొమ్ము తొలగించి, మాస్టెక్టమీ చికిత్స చేశాక పరిస్థితి ఇబ్బందికరంగా అనిపిస్తుంది. అందరూ ఖరీదైన ప్రాస్థటిక్‌ బ్రాలు కొనుక్కోలేరు. వాటి ధర ఎక్కువగా ఉండటమే అందుకు కారణం. చికిత్స తరవాత అలాంటి లోదుస్తులు వాడటం వల్ల పలు శారీరక సమస్యల్ని అధిగమించొచ్చని వైద్యులు సూచిస్తున్నారు. కానీ ధనిక కుటుంబాల వారు మాత్రమే వాటిని కొనుగోలు చేస్తున్నారు. మధ్య తరగతి, దిగువ స్థాయి వారు వాటి గురించి ఆలోచించలేని పరిస్థితి. అలాంటి వారి బాధను అర్థం చేసుకునే ప్రాస్థటిక్‌ బ్రాలను రూపొందించి పేద మహిళలకు ఉచితంగా అందిస్తున్నారు కవిత గుప్తా. ఓ సాధారణ గృహిణి అయిన ఆమె ఈ పని చేయడం వెనుక ఓ విషాద గాథే ఉంది.
ఆనందం ఆవిరైంది: ఫరీదాబాద్‌కి చెందిన కవిత కామర్స్‌లో డిగ్రీ చేశారు. ఆమె భర్త ఛార్టెడ్‌ అకౌంటెంట్‌. ఈ దంపతులకు ఇద్దరు ఆడపిల్లలు. ఆర్థికంగా ఎలాంటి సమస్యలూ లేవు. చిన్న కుటుంబం.. చింతలు లేకుండా సాగిపోతోందని ఎంతో సంతోషపడేవారు కవిత దంపతులు. వారి ఆనందం ఆవిరి కావడానికి ఎన్నో రోజులు పట్టలేదు. అది 2011. అప్పటికి వాళ్ల పెళ్లై పద్నాలుగేళ్లు. కవిత భర్త తీవ్ర అనారోగ్యానికి గురయ్యాడు. ఆసుపత్రికి తీసుకెళితే క్యాన్సర్‌ అన్నారు. బతికే అవకాశం పదిశాతం మాత్రమే అని తేల్చారు వైద్యులు. అయినా సరే వైద్యానికే సిద్ధమయ్యారు కవిత భర్త. దాంతో ఆమె కొన్ని నెలలు ఆసుపత్రిలోనే ఉండాల్సి వచ్చింది. ఆ సమయంలో పేద వారి బాధలను చూసి చలించిపోయారు. వైద్యానికి డబ్బు లేక, సరైన వైద్యం అందక ప్రాణాలు పోగొట్టుకున్న సంఘటనలెన్నో కళ్లారా చూశారామె. మాస్టెక్టమీ అయిన మహిళలు లోదుస్తులు కొనే స్థోమత లేక ఆత్మన్యూనతతో బాధపడటం కూడా గమనించారామె.
అప్పుడే అనుకున్నారు: దాదాపు ఏడాదిపాటు ఉద్యోగానికి దూరమై చికిత్సకే పరిమితమయ్యాడు కవిత భర్త. దాంతో ఉద్యోగం పోయింది. తమకంటే ఆర్థిక సమస్యలు లేవు. కానీ లేనివారి పరిస్థితి ఇంకా దారుణంగా ఉంటుందని భావించిన కవిత అలాంటి వారికోసం ఏదైనా చేయాలనుకున్నారు. ఇంతలో ఆమె భర్తకు క్యాన్సర్‌ పూర్తిగా నయమైంది. ఆసుపత్రి నుంచి ఇంటికొచ్చాక ప్రాస్థటిక్‌ లోదుస్తుల తయారీలో పడ్డారామె. వాటితోపాటూ క్యాన్సర్‌ నయమైన వారికి ఉపాధి చూపించడం, పేద వారికి రాయితీ ధరతో మందులు అందించాలని నిర్ణయించుకున్నారామె. అలా 2012లో ‘విన్‌ ఓవర్‌ క్యాన్సర్‌’ పేరుతో స్వచ్ఛంద సంస్థను ఏర్పాటు చేశారు. పలు ప్రాంతాల్లో వైద్య శిబిరాలు ఏర్పాటు చేసి తాము అందించే సేవా కార్యక్రమాల గురించి ప్రచారం చేశారు. కవిత భర్తకు వైద్యం చేసిన వైద్యుడు సుమంత్‌ సాయంతో మందుల తయారీ దారుల నుంచి సంస్థల సామాజిక బాధ్యత(సీఎస్‌ఆర్‌) కింద రాయితీతో పేద క్యాన్సర్‌ రోగులకు మందులు అందే ఏర్పాటు చేస్తున్నారు. పలు సంస్థలతో మాట్లాడి క్యాన్సర్‌ కారణంగా ఉద్యోగం పొగొట్టుకున్న వారికి ఏదో ఒక ఉపాధి ఇప్పిస్తున్నారు.
ఆరునెలల కష్టం: మొదట ఫోమ్‌తో బ్రాను రూపొందించారు. కానీ అది చెమటను పీల్చుకోక అలర్జీ వచ్చే ఆస్కారముంటుందని వైద్యులు చెప్పడంతో మళ్లీ ఆరు నెలల కష్టపడి చర్మానికి హానిచేయని రకాన్ని అందుబాటులోకి తెచ్చారు. దీనివల్ల ఎలాంటి సమస్యలూ ఉండవనీ, సౌకర్యంగా ఉంటుందని దిల్లీలోని ఎయిమ్స్‌ కూడా ధ్రువీకరించింది. దాంతో కవిత వాటిని తక్కువ ధరకే తయారు చేస్తూ దిల్లీ, ఫరీదాబాద్‌, ముంబయిలోని టాటా ఇనిస్టిట్యూట్‌లో రొమ్ము క్యాన్సర్‌కి చికిత్స తీసుకున్న పేద మహిళలకి ఉచితంగా అందిస్తున్నారు. ధనికులనుంచయితే కొంత డబ్బు తీసుకుంటారు. వైద్యులతో ఓ బృందాన్ని ఏర్పాటు చేసి కోరుకున్న వారికి అంతర్జాలంలో కౌన్సెలింగ్‌, రిపోర్టులు చూసి సలహాలూ అందించే ఏర్పాటుచేశారు. రక్తం, ప్లేట్‌లెట్ల దాతల్ని అవసరమైన అందుబాటులోకి తెస్తున్నారు. పేద వారికోసం పలు సంస్థలతో మాట్లాడి విరాళాలు సేకరించీ ఇస్తున్నారు. కుటుంబ యజమాని క్యాన్సర్‌ బారిన పడినప్పుడు మిగిలిన సభ్యుల వయసూ, ఆసక్తిని బట్టి వారికి అనువైన రంగంలో శిక్షణ ఇప్పించి ఉపాధి దిశగా అడుగులు వేయిస్తున్నారామె. ఇవన్నీ చూస్తూ పెరిగిన కవిత కూతుళ్లిద్దరూ తమ కళాశాలలో విద్యార్థులను సైతం ఈ స్వచ్ఛంద సంస్థలో భాగం చేసి పెద్ద ఎత్తున ప్రచారం చేస్తున్నారు. వీటన్నింటికీ ఇప్పటి వరకూ ఈసంస్థ నుంచి కవిత దంపతులు పది లక్షల రూపాయలకుపైనే ఆర్థిక సాయం అందించారు.
