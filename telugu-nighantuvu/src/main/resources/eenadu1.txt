- Date://24-02-2017
భారత బ్యాంకింగ్‌ చరిత్రలోనే అతిపెద్ద విలీనానికి ముహూర్తం ఖరారైంది. వచ్చే ఏప్రిల్‌ 1 నుంచి స్టేట్‌ బ్యాంక్‌ ఆఫ్‌ ఇండియా (ఎస్‌బీఐ)లో అయిదు అనుబంధ బ్యాంకులు విలీనం కాబోతున్నాయి. హైదరాబాద్‌ కేంద్రంగా కార్యకలాపాలు నిర్వహిస్తున్న స్టేట్‌ బ్యాంక్‌ ఆఫ్‌ హైదరాబాద్‌ (ఎస్‌బీహెచ్‌) సహా స్టేట్‌ బ్యాంక్‌ ఆఫ్‌ బికనేర్‌ అండ్‌ జైపూర్‌(ఎస్‌బీబీజే), స్టేట్‌ బ్యాంక్‌ ఆఫ్‌ మైసూర్‌(ఎస్‌బీఎమ్‌), స్టేట్‌ బ్యాంక్‌ ఆఫ్‌ ట్రావెన్‌కోర్‌(ఎస్‌బీటీ), స్టేట్‌ బ్యాంక్‌ ఆఫ్‌ పాటియాలా(ఎస్‌బీపీ)లు మరో నెల రోజుల్లో ఎస్‌బీఐలో విలీనం కాబోతున్నాయి. అంటే వీటి ఆస్తులన్నీ ఏప్రిల్‌ 1, 2017 నుంచి ఎస్‌బీఐకి బదిలీ అవుతాయన్న మాట. ఈ అయిదు అనుబంధ బ్యాంకుల విలీనంతో రూ.37 లక్షల కోట్లు లేదా 555 బిలియన్‌ డాలర్ల ఆస్తులు; 22,500 శాఖలు, 58,000 ఏటీఎమ్‌లు; 50 కోట్ల మందికి పైగా వినియోగదార్లతో అంతర్జాతీయ దిగ్గజ బ్యాంకుల్లో ఒకటిగా ఎస్‌బీఐ అవతరించబోతోంది. విలీనానంతరం అనుబంధ బ్యాంకులకు చెందిన అధికారులు, ఉద్యోగులు (బోర్డు డైరెక్టర్లు, ఎగ్జిక్యూటివ్‌ ట్రస్టీలు తప్ప) ఎస్‌బీఐ ఉద్యోగులుగా మారతారు.
ఇలా సొంతం చేసుకుంటుంది
అనుబంధ బ్యాంకుల్లో ఎస్‌బీబీజే, ఎస్‌బీఎమ్‌, ఎస్‌బీటీలు స్టాక్‌ ఎక్స్ఛేంజీల్లో నమోదై ఉన్నాయి. ఎస్‌బీబీజే వాటాదార్లకు ప్రతీ 10 షేర్లకు 28 ఎస్‌బీఐ షేర్లు; ఎస్‌బీఎమ్‌, ఎస్‌బీటీ వాటాదార్లకు ప్రతీ 10 షేర్లకు 22 ఎస్‌బీఐ షేర్ల చొప్పున ఇవ్వడానికి ఇదివరలోనే ఎస్‌బీఐ బోర్డు ఆమోదం తెలిపిన సంగతి తెలిసిందే. అయితే విలీనం తర్వాత ఎక్స్ఛేంజీల నుంచి ఎస్‌బీబీజే, ఎస్‌బీఎమ్‌, ఎస్‌బీటీల షేర్లను ఉపసంహరిస్తారు. ఇక స్టేట్‌ బ్యాంక్‌ ఆఫ్‌ పాటియాలా, స్టేట్‌ బ్యాంక్‌ ఆఫ్‌ హైదరాబాద్‌లకు విడిగా కొనుగోళ్ల పథకాలను ఎస్‌బీఐ ఆమోదించింది. అవి పూర్తి స్థాయి అనుబంధ సంస్థలు కావడంతో ఎలాంటి షేర్ల, నగదు మార్పిడి ఉండదు. విలీన పథకం ప్రకారం.. అయిదు అనుబంధ బ్యాంకుల ఉద్యోగులు, అధికార్లకు ఇపుడు వస్తున్న జీతభత్యాలకు తక్కువ కాకుండా ఇస్తారు. తొలుత ఎస్‌బీఐలో స్టేట్‌ బ్యాంక్‌ ఆఫ్‌ సౌరాష్ట్ర విలీనం అయింది. రెండేళ్ల అనంతరం అంటే 2010లో స్టేట్‌ బ్యాంక్‌ ఆఫ్‌ ఇండోర్‌నూ ఎస్‌బీఐ తనలో కలిపేసుకున్న సంగతి తెలిసిందే. విలీనం పూర్తయిన తర్వాత అనుబంధ బ్యాంకుల ప్రస్తుత వినియోగదార్లు ఎస్‌బీఐ అంతర్జాతీయ నెట్‌వర్క్‌ నుంచి ప్రయోజనాలు పొందనున్నారు.
2015లో: ఐఎన్‌జీ వైశ్యా బ్యాంక్‌ కొనుగోలును కోటక్‌ మహీంద్రా బ్యాంక్‌ 2015లో పూర్తి చేసింది. రూ.15,000 కోట్ల ఒప్పందం అది. భారత బ్యాంకింగ్‌ విలీన చరిత్రలో అప్పటికి అదే పెద్దది. ఇక 200 ఏళ్ల చరిత్ర ఉన్న ఎస్‌బీఐ గురించి చెప్పాలంటే.. బ్యాంక్‌ ఆఫ్‌ కలకత్తాగా 1806లో ఇది ఏర్పాటైంది. ఆ తర్వాత బ్యాంక్‌ ఆఫ్‌ బెంగాల్‌గా పేరు మారింది. 1921లో బ్యాంక్‌ ఆఫ్‌ మద్రాస్‌, బ్యాంక్‌ ఆఫ్‌ బాంబేలను విలీనం చేసుకుని ఇంపీరియల్‌ బ్యాంక్‌ ఆఫ్‌ ఇండియాగా మారింది. 1955లో ఇంపీరియల్‌ బ్యాంక్‌ ఆఫ్‌ ఇండియాలో మెజారిటీ వాటాను రిజర్వ్‌ బ్యాంక్‌ సొంతం చేసుకుని దాన్ని ఎస్‌బీఐగా పేరు మార్చింది. 2008లో ఆర్‌బీఐ వాటాను ప్రభుత్వం కొనుగోలు చేసింది.

కొత్త ఉద్యోగాల సృష్టికి అవకాశం ఉన్నప్పటికీ.. నిపుణుల కొరతపై నియామక సంస్థల్లో ఆందోళన నెలకొందని ఓ సర్వే వెల్లడించింది. 2017 తొలి అర్ధ సంవత్సరానికి ఉద్యోగావకాశాల అంచనాలపై నౌకరీ డాట్‌కామ్‌ ఈ సర్వేను నిర్వహించింది. రాబోయే 6 నెలల్లో మరిన్ని కొత్త ఉద్యోగాలు వస్తాయని ఈ సర్వేలో 67% సంస్థలు అభిప్రాయపడ్డాయి. ఈ ఉద్యోగాల్లో చాలా వరకు 1-8 ఏళ్ల అనుభవం ఉన్న వారికి లభించే అవకాశం ఉందని 78 సంస్థలు పేర్కొన్నాయి. ఇదే సమయంలో నిపుణుల కొరత పెరుగుతుందని కూడా ఇవి ఆందోళన వ్యక్తం చేశాయి. ప్రధానంగా ఐటీ, ఐటీఈఎస్‌, బీఎఫ్‌ఎస్‌ఐ, ఫార్మా, ఆటో, తయారీ రంగానికి చెందిన నియామక సంస్థలు ఉద్యోగావకాశాలపై సానుకూల ధోరణితో ఉన్నాయి. ఐటీ, బ్యాంకింగ్‌- ఆర్థిక సేవలు, వాహన రంగాల్లో అధిక ఉద్యోగాలు వచ్చే అవకాశం ఉందని సర్వేలో 25 సంస్థలు పాల్గొన్నాయి. వేతన పెంపు విషయానికొస్తే సగటున 15% వరకు ఉండొచ్చని అవకాశం ఉందని 30% నియామక సంస్థలు అంచనా వేస్తున్నాయి.
నిపుణుల కోసం తీవ్ర పోటీ: కోర్న్‌ ఫెర్రీ
అర్హులైన వృత్తి నిపుణుల కొరత కారణంగా ప్రస్తుత సంవత్సరంలో నిపుణుల కోసం పోటీ తీవ్ర పోటీ నెలకొనే అవకాశం ఉందని ఫ్యూచర్‌స్టెప్‌ విభాగం కోర్న్‌ ఫెర్రీ ప్రపంచవ్యాప్తంగా నిర్వహించిన ఓ సర్వేలో వెల్లడైంది. అభ్యర్థుల ప్రాధాన్యాలు పెరగడం, నిపుణుల కొరత కారణంగా నియామకాల సమయంలో సరైన వ్యక్తిని ఎంపిక చేసుకోవడం మరింత కష్టమయ్యిందని సర్వే పేర్కొంది. ఏడాదితో పోలిస్తే ప్రస్తుతం ఈ పరిస్థితి మరింత తీవ్రంగా మారిందని వివరించింది.

భారత అగ్రశ్రేణి షట్లర్‌, రియో ఒలింపిక్‌ పతక విజేత పీవీ సింధుకు ఆంధ్రప్రదేశ్‌ ప్రభుత్వం డిప్యూటీ కలెక్టర్‌ పదవి కట్టబెట్టేందుకు రంగం సిద్ధం చేసింది. ఈ విషయాన్ని సింధు తల్లి విజయ ధృవీకరించినట్లు ఏఎన్‌ఐ పేర్కొంది.
రియో ఒలింపిక్స్‌లో రజత పతకం గెలిచి స్వదేశానికి తిరిగి వచ్చిన తర్వాత ఆంధ్రప్రదేశ్‌, తెలంగాణ ప్రభుత్వాలు సింధుకు భారీ నజరానాలు ప్రకటించిన సంగతి తెలిసిందే. ఆంధ్రప్రదేశ్‌ ముఖ్యమంత్రి చంద్రబాబు నాయుడు రూ.3కోట్లు, గ్రూప్‌-1 ఉద్యోగం కల్పిస్తామని ప్రకటించారు. ఈ నేపథ్యంలో సింధుకు డిప్యూటీ కలెక్టర్‌ హోదా కల్పిస్తూ ఏపీ ప్రభుత్వం తాజాగా ఉత్తర్వులు సిద్ధం చేస్తోంది. దీనిపై సింధు నిర్ణయం తీసుకోవాల్సి ఉంది. 2013 నుంచి సింధు భారత్‌ పెట్రోలియం కార్పొరేషన్‌ లిమిటెడ్‌(బీపీసీఎల్‌)లో అసిస్టెంట్‌ మేనేజర్‌గా విధులు నిర్వహిస్తున్నారు

పచ్చని పంట పొలాలు... గలగలా పారే సెలయేళ్లు... ఎవరికిష్టం ఉండదు? అందుకే కాలేజీకి ఒక్కరోజు సెలవొచ్చినా పిన్ని వాళ్లూరిలో వాలేవాణ్ని. ‘ఒరేయ్‌ సలీం సబీహా ఆంటీ వాళింటికెళ్లి కొంచెం పంచదార పట్రాపో’ కేకేసింది ఓసారి పిన్ని. గుమ్మంలో అడుగు పెడుతుంటే ఓ చక్కనిచుక్క ఎదురొచ్చింది. ‘ఏం కావాలి?’ ముఖంపై పడ్డ ముంగురుల్ని సవరించుకుంటూ అడిగింది. తడబడుతూనే వచ్చిన పనితోపాటు మా పిన్నీతో ఉన్న చుట్టరికం చెప్పా. ఆపై కావాలనే తనని పలకరించేవాణ్ని. బదులిచ్చేది. కొద్దిరోజులకే మా పరిచయం ప్రేమ పట్టాలెక్కింది.
చదువు పూర్తైంది. లగేజీ సర్దేసుకొని పిన్నింటికి బయల్దేరా. చూపుల సైగలు... వాళ్లింట్లో ఎవరూ లేకపోతే కలుసుకోవడాలు... ఇదీ మా దినచర్య. ఓరోజు పెరట్లో చాలాసేపే మాట్లాడుకున్నాం. ఎండకి చెమట్లు పట్టేశాయి. తన ఓణీతో నా చెమట్లు తుడిచింది. ఒంట్లో నరాలు జివ్వుమన్నాయ్‌. ‘పదా... ఎండ ఎక్కువగా ఉంది. ఇంట్లోకెళ్లి మాట్లాడుకుందాం’ అంది. ఇద్దరం ఒకే మంచంపై కూర్చున్నాం. తగినంత ఏకాంతం. లబ్‌డబ్‌... నా గుండె శబ్దం నాకే వినిపిస్తోంది. తప్పు చేయమంది తనువు. వారించింది మనసు. చటుక్కున అక్కణ్నుంచి లేచా. ‘మనం సాధ్యమైనంత తొందర్లో పెళ్లి చేసుకుందాం’ అంటూ బయల్దేరా.
మా ప్రేమ విషయం వాళ్లింట్లో తెలిసింది. అదీ నా మంచికే అయింది. వాళ్ల అన్నయ్య మాట్లాడటానికొచ్చాడు. మా ఇల్లు చాలా చిన్నది. కుర్చీ కూడా లేదు. పక్కింట్లో కూర్చోబెట్టా. అమ్మ టీ తెచ్చేలోపే వెళ్లిపోయాడు. నాకు ఒకటే టెన్షన్‌. ‘అబ్బాయి గుణవంతుడే. చదువు, అందం ఉంది. కానీ మరీ పేదోళ్లు. మనకి సరిపోరు’ తేల్చేశాడట. దుఃఖం పొంగుకొచ్చింది. వాళ్లని ఎలా ఒప్పించాలో ఆలోచిస్తుండగానే తనకి పెళ్లిచూపులు జరిగి, పెళ్లి నిశ్చయం అయిపోయింది. మమ్మల్ని కలవకుండా, మాట్లాడకుండా కట్టడి చేశారు. నాకు నిద్ర కరువైంది. ‘నా మనసు నీకే సొంతం. వేరొకర్ని పెళ్లాడ్డం నాకిష్టం లేదు. ఏదైనా చెయ్‌’ ఓరోజు ఎలాగో ఫోన్‌ చేసి ఏడుస్తూ చెప్పింది.
రేపే తన పెళ్లి. ముందురోజే రాత్రే స్నేహితులతో కలిసి రెండు కార్లలో బయల్దేరా. వూరి చివర ఉన్నామని ఓ కుర్రాడితో కబురు పంపా. తనటెళ్లగానే నా మెదడులో వేల ఆలోచనలు. మేం పారిపోతే పెళ్లి బాజాలు మోగాల్సినచోట చావు డప్పు మోగుతుందేమో! మేం దొరికిపోతే తనని కచ్చితంగా చంపేస్తారు. వూహిస్తుంటేనే చాలా భయమేసింది. వెనక్కి వెళ్లిపోదాం అన్నా. నా ఫ్రెండ్స్‌ షాక్‌. ఉత్తిచేతులతో వెళ్లొద్దన్నారు. జరగబోయే దారుణాలు వివరించా. చేసేదేం లేక అంతా తిరిగెళ్లిపోయాం. ప్రాణసఖి నాకోసం వచ్చిందో, లేదో తెలియదు.
మర్నాడే తన పెళ్లైంది. కొన్నాళ్లకు వేరే అమ్మాయితో నాది కూడా. విధి ఎంత చిత్రమైందంటే మా ఇంటికి రావాల్సిన అమ్మాయి వేరే వాళ్లింటికి వెళ్లింది. వాళ్లింటికి వెళ్లాల్సిన అమ్మాయి మా ఇంటికొచ్చింది. ఔన్నిజమే. నేను పెళ్లి చేసుకున్న అమ్మాయిని నా ప్రేయసి వాళ్లన్నయ్య పెళ్లాడాలనుకున్నాడట. కట్నం విషయంలో తేడాలొచ్చి ముందుకెళ్లలేదు. మరో పిడుగులాంటి వార్త ఏంటంటే... కొన్నాళ్లకే నా ప్రియనేస్తం భర్త ఓ ప్రమాదంలో చనిపోయాడు. వెళ్లి పలకరించాలని చాలాసార్లు అనుకున్నా ధైర్యం చాల్లేదు. ఈ మధ్యే గుండె పగిలే మరో విషయం తెలిసింది. ‘పెళ్లికి ముందురోజు రాత్రి ఆ అమ్మాయి వూరవతలివైపు పరుగెత్తడం... కాసేపయ్యాక వెనక్కి తిరిగిరావడం చూశాన్రా’ అంది పిన్ని. ఆ మాటతో నాకు కన్నీళ్లు ఆగలేదు. ఆరోజు పెద్ద తప్పు చేశానని ఇప్పటికీ కుమిలిపోతూనే ఉన్నా.

విద్యార్థుల జీవితంలో కీలక ఘట్టమైన పరీక్షల తరుణం వచ్చేసింది. వార్షిక, ప్రవేశపరీక్షల దగ్గర్నుంచీ ఉద్యోగ నియామక పోటీపరీక్షల పరీక్షలవరకూ అన్నీ వరుస కడుతున్నాయి. ఈ సమయంలో సగటు విద్యార్థినీ, అభ్యర్థినీ పీడించే సమస్య- ఒత్తిడి! ఇది మితిమీరకుండా, దాని దుష్పరిణామాల బారినపడకుండా తగిన జాగ్రత్తలు తీసుకోవటం చాలా అవసరం!
జీవితంలో అభివృద్ధీ, ప్రతిష్ఠా పరీక్షల ఫలితాలతో ముడిపడి ఉంటున్నాయి. నిజానికి వీటిలో విజయాలు సాధించలేనివారంతా జీవితంలో వెనుకబడుతున్నారని చెప్పడానికి వీల్లేదు. అయినా పరీక్షల్లో విజయం మన జీవిత గమనాన్ని సాఫీగా, తక్కువ ఒడిదుడుకులతో కొనసాగేలా చేస్తుంది. మంచి మార్కులూ, ర్యాంకులూ తెచ్చుకుంటే మరింత సులువుగా, త్వరగా జీవిత లక్ష్యాలను సాధించగలుగుతామనడంలో సందేహం లేదు. అందుకే పరీక్షలంటే ఎంతో కొంతో, అధికంగానో ఒత్తిడి వస్తుంది.
మానసిక సంసిద్ధతే కీలకం
చదువుకు సంబంధించిన ప్రధాన సాధనం మనసు. మానసిక సంసిద్ధత ఉంటేనే బుద్ధినీ, నైపుణ్యాలనూ సద్వినియోగం చేయడం సాధ్యమవుతుంది. మానసిక సంసిద్ధత అంటే పరీక్షలకు సంబంధించిన వివిధ అంశాలపై మనసులో స్పష్టమైన అవగాహన ఏర్పరచుకోవటం.
రాసే పరీక్షల్లో నూటికి నూరు తెచ్చుకోవాలని ఆశించాలి. దానికోసం గరిష్ఠంగా ప్రయత్నం చేయాలి. అయితే ఫలితాల మీద అంచనా మాత్రం వాస్తవానికి దగ్గరగా ఉండాలి. విద్యార్థి తన బలాలూ, అవకాశాలను బట్టి ఎలంటి మార్కులూ, ర్యాంకులో రాగలవనేదానిపై ఒక వాస్తవిక అంచనా ఉండాలి.
అందరూ మొదటి ర్యాంకు తెచ్చుకోవడం సాధ్యం కాదు. జీవితంలో దీర్ఘకాలిక విజయాల దృష్టితో చూసినపుడు ఒక పరీక్షలో మార్కులు కొద్దిగా ఎక్కువ తక్కువలైనా కొంపలు మునిగిపోవు. వాస్తవానికి దగ్గరగా లేని అంచనాలు అనవసరమైన ఒత్తిడిని పెంచుతాయి. దీన్ని విద్యార్థులూ, తల్లిదండ్రులూ గమనించాలి.
వ్యూహ నిర్థారణ: లక్ష్యం ఒక్కటైనా దాన్ని చేరుకునే మార్గాలు చాలా ఉంటాయి. విద్యార్థి తనకు అనుకూలమైన మార్గం ఎంచుకోవాలి. అలా చేరుకోవాలంటే... బలాలూ, బలహీనతలూ, అవకాశాలూ, సవాళ్ళను అంచనా వేసుకోవాలి. బలాలను సద్వినియోగం చేసుకునేలా, బలహీనతల నష్టం కనిష్ఠం చేసేలా, అవకాశాలను గరిష్ఠం చేసేలా, సవాళ్ళను ఎదుర్కొనేలా ప్రణాళిక ఉండాలి. మంచి ప్రణాళికకు విశ్లేషణే మూలం.
నిరుత్సాహం వద్దు: మనకు మంచి సంకల్పం, మెరుగైన ప్రణాళిక ఉన్నంతమాత్రాన ఎప్పుడూ అత్యధిక సామర్థ్యంతో పనిచేయడం కుదరదు. ఒక్కోరోజు ఎక్కువగా చదువుతాం. అది ఒక్కోరోజు మందకొడిగా సాగవచ్చు. చదువు సాగని రోజున విసుగు, చికాకు, నిరుత్సాహం సహజం. ఇలాంటి సమయాల్లోనే సరైన మానసిక సంసిద్ధత ఉపయోగపడుతుంది.
భయాన్ని వదలండి: పరీక్షలనగానే విద్యార్థులకు రకరకాల భయాలు తలెత్తుతూ ఉంటాయి. చదివిన ప్రశ్నలు పరీక్షలో రావేమో, వచ్చినవాటిని రాయటం మర్చిపోతానేమో, సిలబస్‌ అంతా కవర్‌ చేయడానికి సమయం సరిపోదేమో, పేపర్లు కఠినంగా దిద్దుతారేమో అని లేనిపోని ఆలోచనలు చేస్తుంటారు. వీటిలో కొన్ని అర్థం లేనివీ, కొన్ని మన పరిధిలో లేనివీ, అనవసరమైనవీ. ఈ భయాలు మన బుర్రను సరిగా పనిచేయనియ్యవు. వాటిని తొలగించుకుంటేనే బుర్ర మామూలుకన్నా చురుకుగా పనిచేస్తుంది. వ్యర్థమైన ఆలోచనలకు దూరంగా ఉండి, సన్నద్ధత మీద పూర్తి దృష్టిపెట్టడం అవసరం.

